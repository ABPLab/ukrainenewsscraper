L’esercito della propaganda russa contro l’Ucraina, il Cremlino può contare su oltre 100 siti. Anche con finti fact-checking – Il report

Nella guerra parallela sul web, le informazioni controverse filo-russe durante il conflitto ucraino vengono propagate da una grande quantità di siti fiancheggiatori del Cremlino, spesso travestiti da siti di fact-checking
Secondo un report del Centro di monitoraggio della disinformazione sul conflitto Russia-Ucraina diffuso da NewsGuard, la propaganda di Mosca si starebbe avvalendo di oltre un centinaio di siti Web, che spesso diffondo fake news travestite da articoli di fact-checking, come avevamo cominciato a notare in un nostro recente articolo.
La Russia utilizza diverse strategie per introdurre, amplificare e diffondere narrazioni false e distorte in tutto il mondo – continuano gli autori -, servendosi di un insieme di media statali ufficiali, siti web, account anonimi e altri metodi per diffondere propaganda che promuove gli interessi del Cremlino e mina i suoi avversari. 
Come catena di distribuzione vengono utilizzate le principali piattaforme Social, con buona pace dei tentativi da parte di alcune, di arginare la disinformazione. Le principali sono YouTube, Facebook, Twitter e TikTok. NewsGuard parla proprio di siti «finanziati e gestiti» dal Cremlino.
Una macchina di propaganda che opera almeno dal 2018
Non si tratta nemmeno di una novità. Questo fenomeno viene monitorato almeno dal 2018. Ne abbiamo avuto vari indizi fin da prima che emergesse la Covid-19, quando i troll russi polarizzavano l’opinione pubblica occidentale su Twitter, seminando fake news sui vaccini. Oppure quando, in piena corsa ai vaccini Covid, un report dell’Intelligence Anglo-americana aveva suggerito che dietro diversi attacchi informatici ai danni delle case farmaceutiche, vi fossero proprio hacker vicini a Mosca. Per non parlare di tutte le volte in cui grossi media filo-russi, come Sputnik News, hanno fatto eco ad autentiche macchine del fango, contro chi chiedeva chiarimenti riguardo agli studi sul vaccino Sputnik V.
Nel 2020 – continua NewsGuard -, il Global Engagement Center del Dipartimento di Stato degli Stati Uniti, citando i report e i dati di NewsGuard, ha delineato le componenti chiave delle azioni di propaganda del Cremlino nel suo rapporto Pillars of Russia’s Disinformation and Propaganda Ecosystem.
Stiamo parlando quindi di una rete di siti Web ben oliata e pre-esistente l’attuale conflitto in Ucraina. A questi si uniscono i siti di Stato veri e propri, impegnati nel diffondere narrazioni distorte sull’invasione in atto. Al momento sono in tutto 116 i domini, che secondo NewsGuard sono attivi nel portare avanti la propaganda filo-russa. Tra i tre siti più influenti troviamo due nostre vecchie conoscenze: la già citata Sputnik News e Russia Today; La terza è Tass.
Per chi fosse a digiuno, ricordiamo che esiste una rete internazionale di siti Web dediti al Fact-checking vero e proprio, quella dell’International Fact-checking Network (IFCN), a cui fa parte anche Open. Potete accertarvi se le pagine di Fact-checking sulla questione Russo-Ucraina che visitate, fanno parte di questo circuito, a garanzia dell’indipendenza del lavoro degli autori. 
Le 10 principali bufale della propaganda russa
NewsGuard stila inoltre una lista delle dieci principali bufale diffuse dalla macchina di propaganda del Cremlino. Di alcune ci eravamo occupati anche noi nel progetto Open Fact-checking.
Foto di copertina: Pexels | Opera dell’americano Shepard Fairey.