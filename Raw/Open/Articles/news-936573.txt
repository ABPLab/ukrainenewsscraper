Mattarella all’Anpi: «La guerra della Russia in Ucraina colpisce le fondamenta della democrazia»

Il messaggio del Quirinale per il congresso dell’associazione dei partigiani 
Il presidente della Repubblica Sergio Mattarella ha inviato un messaggio al presidente dell’Associazione Nazionale Partigiani (Anpi) Gianfranco Pagliarulo in occasione del 17° Congresso Nazionale. «Il bersaglio della guerra non è soltanto la pretesa di sottomettere un Paese indipendente quale è l’Ucraina. L’attacco colpisce le fondamenta della democrazia, rigenerata dalla lotta al nazifascismo, dall’affermazione dei valori della Liberazione combattuta dai movimenti europei di Resistenza, rinsaldata dalle Costituzioni che hanno posto la libertà e i diritti inviolabili dell’uomo alle fondamenta della nostra convivenza», ha scritto Mattarella. Per questo, ha concluso l’inquilino del Quirinale, «il Congresso dell’Anpi, associazione che raccoglie l’eredità di coloro che hanno lottato per la libertà, sarà certamente, ancora una volta, un momento importante di testimonianza e di riflessione. Di solidarietà attiva con chi sta resistendo, di ricerca di una pace su cui ricostruire civiltà e diritto. I principi, vivi e attuali, della nostra Carta costituzionale agiscano da guida». 