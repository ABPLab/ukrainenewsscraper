Ucraina, giornalista britannico gravemente ferito durante un attacco russo: è in terapia intensiva

La notizia arriva all’indomani dell’uccisione del reporter statunitense Brent Renaud
Un giornalista britannico di Fox News è rimasto gravemente ferito in Ucraina. Il reporter, Benjamin Hall, ha subito fratture da schegge a entrambe le gambe durante un attacco delle forze militari russe. Secondo quanto riferito dal procuratore generale dell’Ucraina Irina Venediktova sulla sua pagina Facebook, il giornalista, 39 anni, lavora come corrispondente per Fox ed è attualmente ricoverato in terapia intensiva. L’emittente ha spiegato che al momento «si hanno pochi dettagli» sull’accaduto. Secondo le prime informazioni Hall stava «raccogliendo informazioni vicino Kiev». La notizia arriva all’indomani dell’uccisione del reporter statunitense Brent Renaud, ex collaboratore del New York Times. «Voglio rivolgermi ai nostri partner: conto sul fatto che i leader del mondo civilizzato si decidano a chiudere i cieli», ha scritto Venediktova in riferimento alla richiesta di una no fly zone, finora esclusa dalla Nato.