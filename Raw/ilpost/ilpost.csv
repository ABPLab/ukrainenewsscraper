,Unnamed: 0,ID,Title,url,Date,Article
0,0,post-2578735,L’avanzata russa nel Donbass va a rilento,https://www.ilpost.it/2022/05/13/russia-fronte-donbass-ucraina/,2022-05-13 06:49:40,"L’avanzata russa nel Donbass va a rilento  Molto di più di quanto si aspettava la Russia, e ora stanno anche arrivando nuove armi dall'Occidente Benché ormai da settimane l’offensiva militare della Russia in Ucraina si sia concentrata sulla conquista del Donbass e sulle operazioni militari a est e a sud del paese, finora gli avanzamenti dell’esercito russo sono stati piuttosto scarsi. La resistenza dell’esercito ucraino si è dimostrata più forte del previsto, e in varie zone i russi sono avanzati di pochi chilometri, senza riuscire a occupare nessuna grossa città. Gli equilibri, inoltre, potrebbero cambiare in favore degli ucraini con l’arrivo degli armamenti inviati dall’Occidente, considerato ormai imminente. Le varie operazioni di cui si parla da settimane, come il tentativo di accerchiamento delle forze ucraine all’altezza di Sloviansk, sono di fatto bloccate, e in alcune aree, come a Kharkiv a nord-est o Kherson a sud-est, l’esercito ucraino sta perfino tentando un contrattacco, con qualche successo soprattutto a Kharkiv. Come ha scritto il giornalista Yaroslav Trofimov sul Wall Street Journal, «a più di tre settimane da quando, il 18 aprile, è iniziata l’enorme offensiva russa che mirava a circondare le migliori forze dell’Ucraina nel Donbass, i risultati sono nel migliore dei casi limitati». Molti analisti stanno ormai parlando della situazione nell’oriente ucraino come di uno stallo. La situazione è sorprendente perché in questa fase della guerra la Russia si aspettava un’avanzata più decisa. Dopo aver fallito il tentativo di conquistare la capitale ucraina Kiev e la parte settentrionale del paese a fine marzo, il presidente russo Vladimir Putin aveva cambiato l’obiettivo della guerra: dalla conquista di tutta l’Ucraina alla «liberazione» della sua parte orientale, il Donbass. L’esercito russo aveva ammassato le sue forze a oriente, preparando una grossa offensiva, ma a ormai tre settimane dal suo inizio i risultati sono scarsi. Questo benché l’esercito russo, almeno in teoria, nel Donbass avrebbe dovuto godere di notevoli vantaggi: linee di rifornimento più corte, che avrebbero dovuto evitare i problemi logistici che aveva avuto l’offensiva a nord, e un terreno più piatto e spoglio, che avrebbe consentito ai russi di dispiegare la loro superiorità numerica e avrebbe impedito agli ucraini di colpire con imboscate e tecniche di guerriglia, che si erano rivelate molto efficaci nei mesi precedenti. Attualmente, la Russia controlla una parte molto consistente di territorio ucraino a est e a sud-est del paese, ma questi grossi avanzamenti erano stati fatti all’inizio della guerra, ancora a febbraio, quando le forze ucraine si erano trovate a contrastare un’invasione da nord, da est e da sud. Fermata quella prima, consistente avanzata, il fronte si è in seguito mosso in maniera limitata. La manovra più attesa e importante, che le forze russe stanno tentando da tre settimane, sarebbe l’accerchiamento di un’ampia zona all’altezza di Sloviansk, dove stanno combattendo alcune delle divisioni migliori e più esperte dell’esercito ucraino. Come si vede dalla mappa qui sotto, creata dal centro studi americano Institute for the Study of War, l’obiettivo sarebbe di creare una sacca collegando tra loro le città di Izyum e Popasna, entrambe conquistate dalla Russia, e circondare gli ucraini che stanno combattendo a est di questa linea immaginaria. Di questo tentativo di accerchiamento si parla ormai da settimane: i russi hanno compiuto alcuni avanzamenti soprattutto nella regione di Luhansk, ma non sufficienti per raggiungere i loro obiettivi. Eastern #Ukraine Update:#Russian forces did not make any confirmed advances around #Izyum on May 12. Russian forces likely seized #Rubizhne and made marginal advances to #Voevodivka.https://t.co/VxNkHsOInx pic.twitter.com/CSCnHhaFyg — ISW (@TheStudyofWar) May 13, 2022  Anche nel sud del paese, tra Mykolaiv (controllata dagli ucraini) e Kherson (occupata dai russi) la situazione è praticamente di stallo: occupare Mykolaiv è fondamentale per le forze russe per proseguire lungo la costa fino a Odessa e tagliare l’accesso dell’Ucraina al mar Nero. Ma finora anche in questa parte del paese gli avanzamenti sono estremamente limitati, e anzi le forze ucraine stanno tentando una controffensiva. Southern Axis Update:#Russian forces attempted to improve their positions along the Southern Axis and continued to fire on #Ukrainian troops but did not make any confirmed advances on May 12.https://t.co/VxNkHsOInx pic.twitter.com/Qx4NKPOIzB — ISW (@TheStudyofWar) May 13, 2022  La controffensiva più importante, però, sta avvenendo a nord, vicino a Kharkiv. Nelle prime fasi della guerra la città, seconda in Ucraina per popolazione, aveva subìto un assedio devastante, con combattimenti di terra e ampi bombardamenti di artiglieria. Ma da settimane le forze ucraine stanno respingendo con successo i russi, liberando man mano sempre più territorio attorno alla città. Gli obiettivi sono due: il primo è mettere in sicurezza Kharkiv, e allontanare l’artiglieria russa per evitare che colpisca la città; il secondo, in prospettiva, è avanzare ulteriormente verso est per tagliare le linee di rifornimento russe, come si vede nella mappa qui sotto. #Kharkiv Update:#Russian forces continued their defensive against #Ukrainian gains made by the on-going Ukrainian counteroffensive northeast of Kharkiv City on May 12.https://t.co/VxNkHsOInx pic.twitter.com/pmELQK5M4Q — ISW (@TheStudyofWar) May 13, 2022  Come nota il Wall Street Journal, inoltre, le forniture di armi occidentali stanno cominciando ad arrivare nel Donbass. In particolare, sono già arrivati vari cannoni americani M777 Howitzer, cioè cannoni trainabili capaci di colpire obiettivi in maniera precisa e distruttiva, dotati inoltre di una gittata maggiore rispetto a simili cannoni russi. Potrebbero avere un effetto notevole sul campo di battaglia, anche se non è ovviamente detto che saranno decisivi. American M777 howitzers already on the frontline. #StandWithUkriane #ArmUkraineNow pic.twitter.com/F6nJ0dyc8e — olexander scherba🇺🇦 (@olex_scherba) May 7, 2022  Questo articolo non è più commentabile. Abbonati al Post per commentare le altre notizie."
1,1,post-2581912,Perché la Russia ha perso così tanti carri armati in Ucraina,https://www.ilpost.it/2022/05/22/russia-carri-armati-ucraina/,2022-05-22 06:31:45,"Perché la Russia ha perso così tanti carri armati in Ucraina  Almeno un quarto di quelli a sua disposizione, per impreparazione e per un ""errore di progettazione"" Nel corso dell’invasione dell’Ucraina, le forze russe hanno perso un eccezionale numero di carri armati. Secondo le stime dell’esercito ucraino, che però sono giudicate eccessive, i carri armati russi distrutti sarebbero 1.300; ma anche se ci si basa su stime indipendenti e più affidabili fatte da esperti militari occidentali si parla di almeno 700 mezzi distrutti. Come ha scritto Le Monde, sono circa un quarto del totale dei carri armati a disposizione della Russia. Questo grandissimo numero di carri armati persi (a cui si vanno ad aggiungere gli altri mezzi blindati) è un fattore piuttosto notevole dal punto di vista militare. Ha condizionato soprattutto la prima fase della guerra, quella che si è combattuta a nord e attorno a Kiev, e ha varie spiegazioni: in parte la strategia usata dai russi, in parte l’impreparazione dei militari dell’esercito, e in parte preponderante il fatto che i carri armati russi, molti dei quali risalenti all’epoca sovietica, sono particolarmente inadatti ad affrontare le armi di cui è fornito l’esercito ucraino, a tal punto che si è parlato di un “difetto di progettazione”. Soprattutto nella prima fase della guerra, quando le forze russe hanno cercato invano di conquistare Kiev e il nord dell’Ucraina, le lunghe colonne di carri armati russi bloccati e semidistrutti lungo le strade ucraine sono stati uno dei simboli del fallimento dell’offensiva russa. Questo fallimento si deve anzitutto a vari errori tattici dell’esercito russo, basati su previsioni completamente sbagliate. La Russia era convinta che sarebbe stata in grado di conquistare Kiev nel giro di pochi giorni, e che in generale avrebbe incontrato poca resistenza nella sua avanzata: per questo, le forze russe non si erano preoccupate più di tanto di proteggere i loro mezzi pesanti e blindati, come i carri armati, e li avevano avviati in lunghe colonne lungo le strade principali dell’Ucraina, praticamente senza protezione. La resistenza ucraina però è stata molto più tenace del previsto, come si è visto, e le colonne di carri armati russi sono diventate un bersaglio facile per i missili anticarro portatili Javelin e NLAW, che l’Occidente ha fornito all’Ucraina in enormi quantità: basta distruggere i primi carri della colonna e tutti gli altri sono bloccati. In molte altre occasioni, i carri armati russi si sono trovati isolati, magari perché inviati in zone remote, e anche in quel caso sono diventati un bersaglio facile. Russian tank goes down pic.twitter.com/sn4G1CE8v3 — Illia Ponomarenko 🇺🇦 (@IAPonomarenko) April 7, 2022  A questi problemi, sostengono gli esperti, ha contribuito il fatto che la dottrina militare russa concede molta poca autonomia ai propri soldati sul campo: i militari sono addestrati a seguire gli ordini in maniera rigida, e quando si trovano davanti a una condizione imprevista non hanno l’addestramento necessario per affrontarla. Ci sono poi stati i numerosissimi casi di diserzione, che sono diventati famosi dopo che hanno preso a circolare immagini di agricoltori ucraini che trainavano con i loro trattori carri armati russi abbandonati. Local Ukrainians towing a Russian tank. The guy in the tractor looks back to tell his friend riding in the tank to wave. Impossible for @KremlinRussia_E Putin to recover from the humiliation. God bless Ukraine! pic.twitter.com/34mNeYtk4K — Mark Vargas (@MarkAVargas) March 7, 2022  Il fenomeno più commentato, però, è il fatto che i carri armati russi siano molto poco adatti per questa guerra. In Ucraina, la Russia ha usato grossomodo tre tipi di carri armati: i T-72, che risalgono all’epoca sovietica e che costituiscono il grosso dei carri armati impiegati; i T-80, che sono una versione aggiornata dei T-72 e risalgono anche loro all’epoca sovietica; e i T-90, i più moderni tra quelli impiegati. Benché siano mezzi diversi, tutti e tre condividono alcune caratteristiche progettuali: sono più piccoli e bassi dei carri armati occidentali (dunque più maneggevoli) e possono trasportare al loro interno soltanto tre persone, contro le quattro di buona parte dei mezzi dell’Occidente. Per risparmiare spazio, i progettisti sovietici decisero di inserire le munizioni all’interno del carro armato, sotto la torretta. Questa caratteristica rende i carri armati particolarmente vulnerabili agli attacchi dall’alto, perché un’esplosione sul tetto (può bastare un forte aumento della temperatura, o della pressione all’interno dell’abitacolo) può far esplodere le munizioni, distruggendo il carro armato dall’interno e mettendo gravemente in pericolo le persone che ci sono dentro, che hanno pochissimi secondi per abbandonare il mezzo. Il fatto è che i Javelin in dotazione all’esercito ucraino attaccano i carri armati proprio in questo modo, con una traiettoria particolare che fa cadere il missile esattamente sul tetto del mezzo. Non è un caso che, nelle zone da cui la Russia si è ritirata nelle ultime settimane, sia pieno di carri armati con la torretta divelta: è saltata via dopo l’esplosione delle munizioni all’interno. Chinese TV crew captures Russian tank turret going rocketing into the sky. A design flaw in many Russian tanks is that the ammo store is directly underneath the turret – if a hit detonates it, the turret goes straight up, sometimes reaching extremely impressive heights, like here pic.twitter.com/Flli1DK4t3 — Euan MacDonald (@Euan_MacDonald) May 11, 2022  I carri armati occidentali non hanno questo problema: le munizioni sono spesso posizionate all’esterno del mezzo, che rimane protetto anche in caso di esplosione. One more burnt Russian tank in Ploske, with it turret torn down Video: UkraineWorld pic.twitter.com/Wo30VEeY6V — UkraineWorld (@ukraine_world) May 9, 2022  Nella seconda fase della guerra, quella che si sta combattendo nell’oriente dell’Ucraina, le cose sono parzialmente cambiate: la Russia ha imparato dagli errori e sta proteggendo un po’ meglio i suoi mezzi, anche se il numero dei carri armati distrutti rimane comunque molto elevato. Per commentare gli articoli abbonati al Post oppure accedi, se sei già abbonato"
2,2,post-2582402,Cosa succederà ai prigionieri ucraini dell’Azovstal?,https://www.ilpost.it/2022/05/21/azovstal-prigionieri-di-guerra/,2022-05-21 07:19:38,"Cosa succederà ai prigionieri ucraini dell’Azovstal?  La Russia ha dichiarato che l'acciaieria di Mariupol è stata conquistata: ora deve gestire moltissimi prigionieri di guerra Venerdì sera la Russia ha dichiarato concluso l’assedio dell’acciaieria Azovstal, il grande sito industriale dove per settimane centinaia di soldati ucraini, isolati e senza possibilità di ottenere rifornimenti dall’esterno, hanno resistito agli attacchi dell’esercito russo. Venerdì, secondo fonti ufficiali russe, si sarebbero arresi gli ultimi 500 soldati ucraini, e questo significherebbe che la Russia, dopo mesi di combattimenti, ha infine conquistato Mariupol. È possibile che nella Azovstal rimangano ancora pochi soldati ucraini, ma ormai – e su questo concordano anche gli analisti occidentali – si può dire che l’acciaieria e la città siano state conquistate. Secondo la Russia, in tutto dall’acciaieria Azovstal si sono arresi 2.439 soldati, anche se è impossibile verificare indipendentemente questo numero: il Comitato internazionale della Croce Rossa, che avrebbe dovuto poterli assistere, ha parlato piuttosto di «centinaia» di persone. Nel corso dell’ultima settimana, man mano che gli ucraini si arrendevano, i media russi hanno pubblicato video delle loro perquisizioni, e foto in cui li si vede caricati su autobus e portati via. È difficile ora capire cosa succederà ai soldati ucraini, che sono prigionieri di guerra: non è escluso che saranno al centro di uno scontro diplomatico tra Russia e Ucraina. ⚡ The day has come: Mariupol and the Azovstal' steel plant are completely liberated by the Allied Forces of Russia, DPR & LPR.  The last group of the Azov battalion Neo-Nazis and Ukrainian servicemen surrendered – over 2400 militants laid down arms. pic.twitter.com/KWuhzAub7r — MFA Russia 🇷🇺 (@mfa_russia) May 20, 2022  Le forze russe hanno fornito informazioni piuttosto scarne su cosa intendono fare dei prigionieri di guerra dell’Azovstal. Si sa che finora tutti gli autobus con gli ucraini arresi sono stati portati nelle regioni dell’Ucraina controllate dai russi, ma è difficile avere ulteriori informazioni. Alcuni prigionieri sono stati portati in un carcere nella regione di Donetsk, controllata dalla Russia, e le televisioni di stato russe hanno anche mostrato le immagini di soldati ucraini assistiti in un ospedale. Da giorni, ormai, le autorità ucraine chiedono di fare uno scambio di prigionieri, e si dicono pronte a consegnare prigionieri di guerra russi in cambio dei soldati dell’Azovstal. La Russia, però, non si è ancora espressa in merito, anche se alcuni hanno ipotizzato che i russi abbiano gonfiato il numero degli ucraini arresi proprio per ottenere vantaggi in un eventuale scambio (oltre che per esaltare il successo della vittoria russa). Anche il presidente russo Vladimir Putin si è espresso sui prigionieri, dicendo che saranno trattati «secondo gli standard delle leggi internazionali pertinenti». In questo caso, la legge internazionale è la terza Convenzione di Ginevra, che prevede che i prigionieri di guerra siano trattati «con umanità», e che impedisce che siano torturati o subiscano altri tipi di maltrattamenti. Il Comitato internazionale della Croce Rossa, inoltre, deve avere sempre garantito l’accesso ai prigionieri. In teoria, i prigionieri di guerra non possono essere processati dal paese che li detiene per aver partecipato ai combattimenti, a meno che non siano sospettati di aver commesso crimini di guerra, come per esempio l’uccisione indiscriminata di civili. È improbabile che i prigionieri dell’Azovstal, chiusi da settimane nell’acciaieria, abbiano commesso crimini di guerra, ma da tempo la propaganda russa sostiene che i soldati ucraini dell’Azovstal (composti in gran parte dal celebre battaglione Azov) sarebbero «criminali nazisti». Sui talk show televisivi russi, vari ospiti hanno detto che gli ucraini arresi nell’Azovstal dovrebbero essere processati e condannati a morte. Martedì alcuni membri della Duma, il parlamento russo controllato dal regime di Putin, hanno presentato un disegno di legge per designarli come «criminali nazisti» che non possono essere oggetto di scambi tra prigionieri. E il procuratore generale del paese ha chiesto alla Corte suprema russa di designare il battaglione Azov come “organizzazione terroristica”, anche in questo caso con l’intento di impedire uno scambio di prigionieri. Anche se non ci sono conferme che questi progetti avranno successo, la Russia ha una lunga storia anche recente di processi ingiusti e privi di fondamento condotti per ragioni politiche o di propaganda: l’ultimo è quello compiuto contro il leader dell’opposizione russa, Alexei Navalny, condannato a nove anni di prigione con accuse che tutti gli osservatori indipendenti ritengono motivate politicamente. Per commentare gli articoli abbonati al Post oppure accedi, se sei già abbonato"
3,3,post-2580818,Cosa sono queste voci sulle malattie di Putin,https://www.ilpost.it/2022/05/18/putin-malattia-tumore-parkinson/,2022-05-18 10:18:04,"Cosa sono queste voci sulle malattie di Putin  Circolano da anni, e con molta più insistenza dopo l'inizio dell'invasione: ma non ci sono prove convincenti Ormai da diversi anni in Occidente si diffondono periodicamente voci non confermate che il presidente russo Vladimir Putin sarebbe gravemente malato: non si basano su alcun fatto concreto, ma su supposizioni e rivelazioni impossibili da verificare, e sono quasi sempre diffuse da giornali scandalistici, tabloid o comunque pubblicazioni poco affidabili. Da quando è cominciata la guerra in Ucraina, queste voci si sono fatte più frequenti e diffuse. L’insistenza con cui sono circolate è aumentata enormemente, anche con l’obiettivo di fornire una spiegazione, o perfino una giustificazione, dell’invasione. In Italia, per esempio, all’argomento sono state dedicate decine di articoli. Nei fatti, considerando l’alto livello di segretezza che circonda Vladimir Putin, è impossibile dire se il presidente russo sia malato o meno, ed è impossibile fare delle diagnosi affidabili usando soltanto i video delle sue apparizioni in pubblico. Allo stesso modo, le frequenti “rivelazioni” fatte da analisti russi, ex agenti dei servizi segreti e altre persone che sostengono di avere informazioni di prima mano non possono essere considerate affidabili, soprattutto se provenienti da un paese come la Russia, dove la manipolazione delle informazioni è estremamente comune. Ad oggi, dunque, non esiste nessuna possibilità di stabilire con certezza se Putin sia malato. L’idea che Vladimir Putin soffra di qualche malattia grave circola da anni. Alcune delle prime supposizioni risalgono al 2015, un anno dopo l’invasione della Crimea. Nel 2020 invece fu un politologo russo a dire ai tabloid britannici e poi a vari altri giornali che Putin era gravemente malato, e forse si sarebbe perfino dimesso. Negli ultimi mesi, e senza particolari prove, la stampa ha diagnosticato a Putin vari tipi di tumore, il Parkinson, forme di demenza e alcuni disturbi legati alla schizofrenia. In alcuni casi si è ipotizzato che il presidente russo avrebbe ordinato l’invasione dell’Ucraina proprio in ragione della sua malattia: cioè che avrebbe voluto sfruttare il poco tempo che gli rimaneva per riportare la Russia al suo stato imperiale. In altri si è fatta l’ipotesi opposta, cioè che Putin starebbe simulando la malattia, anche se in realtà è sano, per far credere all’Occidente di avere a che fare con un avversario irrazionale che è pronto a tutto (sulla scorta della “teoria del pazzo” dell’ex presidente americano Richard Nixon). Di queste supposizioni la più recente è stata pubblicata sulla rivista New Lines Magazine da un giornalista considerato generalmente affidabile, l’esperto di cose mediorientali Michael Weiss. Anche per questo, l’articolo di Weiss è stato molto discusso e ripreso. L’articolo è interessante perché tratta l’argomento con un certo rigore, pur essendo Weiss perfettamente consapevole che non esistano prove certe della malattia presunta di Putin: la novità riportata da New Lines Magazine sarebbe un’intercettazione di un oligarca russo che sostiene che Putin soffra di un non meglio precisato tumore del sangue. Weiss ha scritto di aver identificato l’oligarca, anche se non ne rivela il nome, e sostiene che si tratti di una persona ragionevolmente vicina a Putin. Nonostante questo, Weiss è il primo a scrivere che tutte le evidenze della presunta malattia sono «assurde se non contraddittorie» e che non è possibile verificare indipendentemente le affermazioni dell’oligarca. L’articolo di Weiss però fa anche un buon lavoro nel ripercorrere e descrivere in che modo l’ipotesi della malattia di Putin si è andata formando e prendendo forza. Racconta per esempio varie rivelazioni precedenti, come quella di Boris Karpichkov, un ex membro dei servizi segreti russi che avrebbe detto ai tabloid britannici che Putin soffre di demenza. O le informazioni riportate sul canale Telegram “General SVR”, in cui un altro ex ufficiale dei servizi, questa volta però anonimo, avrebbe rivelato che presto Putin sarà operato per un tumore non meglio specificato, e che in sua assenza sarà rimpiazzato da Nikolai Patrushev, uno dei suoi alleati più stretti. Tutte queste rivelazioni (l’oligarca, l’ex spia, il canale Telegram) devono essere prese con le molle: come nota lo stesso Weiss, il regime russo ha non soltanto una grande abilità a manipolare le informazioni, ma anche a diffondere ad arte falsità e disinformazione per aumentare la confusione, perfino su temi delicati come la salute del presidente russo. Weiss ricorda anche alcuni avvenimenti recenti che potrebbero essere interpretati come un segnale che la malattia sia reale, ma che al tempo stesso potrebbero essere interpretati in maniera opposta. Per esempio l’FSB, l’agenzia di sicurezza interna, a marzo avrebbe inviato un comunicato a tutte le sue sedi regionali incoraggiando gli ufficiali locali a non credere alle voci false secondo cui Putin sarebbe in condizioni disperate. Inoltre all’inizio di aprile il sito di news russo Proekt ha pubblicato un’inchiesta in cui si mostra che Putin viaggia sempre accompagnato da un team di medici specialisti: due chirurghi specializzati in operazioni al collo e alla testa, un traumatologo e un neurochirurgo che ha pubblicato studi anche sul cancro alla tiroide e sulle malattie senili. Questo potrebbe essere il segnale che Putin sia molto malato, o semplicemente che sia paranoico. (Proekt peraltro pubblica anche alcuni particolari stravaganti, compresa la vecchia storia secondo cui Putin avrebbe fatto il bagno o avrebbe consumato sangue estratto dalle corna di cervi, una pratica effettivamente esistente in Russia, benché molto rara e ovviamente priva di qualunque base scientifica). Un altro fatto a metà tra la prova e la paranoia è l’eccezionale isolamento in cui Putin si è rinchiuso nel corso della pandemia da coronavirus, durante il quale il presidente russo non ha praticamente mai lasciato il paese, ha ridotto le sue visite al minimo e ha trascorso lunghi mesi chiuso in una specie di bolla protetta. Questo potrebbe essere visto come un ulteriore segno di paranoia, ma anche come il tentativo di proteggere un presidente già gravemente malato. Se fosse vera la rivelazione per cui Putin sarebbe malato di un tumore del sangue, ipotizzano alcuni medici sentiti da Weiss, è probabile che prenda steroidi per curarsi. Gli steroidi abbassano le difese immunitarie, e dunque è per questo che Putin si sarebbe isolato in maniera così eccessiva. Per l’ennesima volta non è possibile fare verifiche. Una parte consistente delle ipotesi sulla salute di Putin viene dall’analisi del suo aspetto corporeo, o dei suoi movimenti. È vero, per esempio, che da qualche anno il presidente russo ha la faccia più gonfia: potrebbero essere gli steroidi o altri medicinali, ma potrebbe essere anche l’invecchiamento (Putin compirà 70 anni a ottobre). Sul modo in cui si muove Putin c’è una lunga serie di supposizioni. Si dice che abbia dei tremori, e dunque il Parkinson. Il giornale tedesco DW di recente ha mostrato a tre medici esperti vari video di Putin, e tutti hanno detto che è effettivamente affaticato, ma non sembra malato di Parkinson (hanno anche ribadito quanto sia poco sensato tentare di fare delle diagnosi basandosi su video televisivi). Si è parlato molto di recente anche della strana camminata di Putin, che dondola il braccio sinistro e tiene fermo quello destro, finendo per muoversi in maniera molto asimmetrica. Per alcuni sarebbe il sintomo di una malattia, per altri una vecchia abitudine presa al KGB, quando Putin era addestrato a tenere sempre la mano destra vicino alla pistola. È stata commentata anche una foto scattata durante la parata militare del 9 maggio a Mosca, in cui Putin è mostrato con una coperta sulle gambe. I tabloid hanno scritto che sarebbe la prova che Putin è cagionevole di salute, ma se si vede il video completo si nota che tutte le sedie della fila di Putin avevano una coperta già preparata (o una specie di impermeabile, non è chiaro). Quando si siede, dapprima il presidente russo se la tiene di fianco, poi se la mette sulle gambe, come si farebbe con un cappotto. Questo non significa che siamo certi che Putin non sia malato. La possibilità di una malattia non è da escludere, e anche alcuni esperti rinomati e affidabili la ritengono un’opzione. Per esempio Fiona Hill, una delle principali esperte americane di Russia, in un’intervista recente ha notato che a 70 anni Putin «è anziano per essere russo» (l’aspettativa di vita nel paese per gli uomini è di 66 anni) e che «non sembra in gran forma e ha la faccia gonfia […]. Potrebbe essere che prenda alte dosi di steroidi, o perfino che ci sia qualcos’altro». Il punto, però, è che allo stato attuale delle conoscenze a nostra disposizione non possiamo avere certezze, e che dunque, almeno fino a prova contraria, Putin vada trattato come una persona non malata. È quello che stanno facendo, almeno pubblicamente, tutti i governi internazionali. Anche perché l’idea di giustificare l’invasione dell’Ucraina con una presunta malattia potrebbe essere ritenuta per molti versi un modo di assolvere il presidente russo dalle sue responsabilità. Boris Nemtsov, uno dei più importanti leader dell’opposizione russa che fu ucciso nel 2015 in un omicidio politico, poco prima di morire disse che Putin «ha una gravissima malattia mentale». Nemtsov non si riferiva a diagnosi mediche, ma al fatto che Putin «vuole riportare il paese alla dittatura, ai campi di concentramento e ai prigionieri politici». Per commentare gli articoli abbonati al Post oppure accedi, se sei già abbonato"
4,4,post-2576596,Il Giorno della Vittoria in Russia,https://www.ilpost.it/2022/05/09/giorno-della-vittoria-parata-russia-ucraina-putin/,,"Cosa sono queste voci sulle malattie di Putin  Circolano da anni, e con molta più insistenza dopo l'inizio dell'invasione: ma non ci sono prove convincenti Ormai da diversi anni in Occidente si diffondono periodicamente voci non confermate che il presidente russo Vladimir Putin sarebbe gravemente malato: non si basano su alcun fatto concreto, ma su supposizioni e rivelazioni impossibili da verificare, e sono quasi sempre diffuse da giornali scandalistici, tabloid o comunque pubblicazioni poco affidabili. Da quando è cominciata la guerra in Ucraina, queste voci si sono fatte più frequenti e diffuse. L’insistenza con cui sono circolate è aumentata enormemente, anche con l’obiettivo di fornire una spiegazione, o perfino una giustificazione, dell’invasione. In Italia, per esempio, all’argomento sono state dedicate decine di articoli. Nei fatti, considerando l’alto livello di segretezza che circonda Vladimir Putin, è impossibile dire se il presidente russo sia malato o meno, ed è impossibile fare delle diagnosi affidabili usando soltanto i video delle sue apparizioni in pubblico. Allo stesso modo, le frequenti “rivelazioni” fatte da analisti russi, ex agenti dei servizi segreti e altre persone che sostengono di avere informazioni di prima mano non possono essere considerate affidabili, soprattutto se provenienti da un paese come la Russia, dove la manipolazione delle informazioni è estremamente comune. Ad oggi, dunque, non esiste nessuna possibilità di stabilire con certezza se Putin sia malato. L’idea che Vladimir Putin soffra di qualche malattia grave circola da anni. Alcune delle prime supposizioni risalgono al 2015, un anno dopo l’invasione della Crimea. Nel 2020 invece fu un politologo russo a dire ai tabloid britannici e poi a vari altri giornali che Putin era gravemente malato, e forse si sarebbe perfino dimesso. Negli ultimi mesi, e senza particolari prove, la stampa ha diagnosticato a Putin vari tipi di tumore, il Parkinson, forme di demenza e alcuni disturbi legati alla schizofrenia. In alcuni casi si è ipotizzato che il presidente russo avrebbe ordinato l’invasione dell’Ucraina proprio in ragione della sua malattia: cioè che avrebbe voluto sfruttare il poco tempo che gli rimaneva per riportare la Russia al suo stato imperiale. In altri si è fatta l’ipotesi opposta, cioè che Putin starebbe simulando la malattia, anche se in realtà è sano, per far credere all’Occidente di avere a che fare con un avversario irrazionale che è pronto a tutto (sulla scorta della “teoria del pazzo” dell’ex presidente americano Richard Nixon). Di queste supposizioni la più recente è stata pubblicata sulla rivista New Lines Magazine da un giornalista considerato generalmente affidabile, l’esperto di cose mediorientali Michael Weiss. Anche per questo, l’articolo di Weiss è stato molto discusso e ripreso. L’articolo è interessante perché tratta l’argomento con un certo rigore, pur essendo Weiss perfettamente consapevole che non esistano prove certe della malattia presunta di Putin: la novità riportata da New Lines Magazine sarebbe un’intercettazione di un oligarca russo che sostiene che Putin soffra di un non meglio precisato tumore del sangue. Weiss ha scritto di aver identificato l’oligarca, anche se non ne rivela il nome, e sostiene che si tratti di una persona ragionevolmente vicina a Putin. Nonostante questo, Weiss è il primo a scrivere che tutte le evidenze della presunta malattia sono «assurde se non contraddittorie» e che non è possibile verificare indipendentemente le affermazioni dell’oligarca. L’articolo di Weiss però fa anche un buon lavoro nel ripercorrere e descrivere in che modo l’ipotesi della malattia di Putin si è andata formando e prendendo forza. Racconta per esempio varie rivelazioni precedenti, come quella di Boris Karpichkov, un ex membro dei servizi segreti russi che avrebbe detto ai tabloid britannici che Putin soffre di demenza. O le informazioni riportate sul canale Telegram “General SVR”, in cui un altro ex ufficiale dei servizi, questa volta però anonimo, avrebbe rivelato che presto Putin sarà operato per un tumore non meglio specificato, e che in sua assenza sarà rimpiazzato da Nikolai Patrushev, uno dei suoi alleati più stretti. Tutte queste rivelazioni (l’oligarca, l’ex spia, il canale Telegram) devono essere prese con le molle: come nota lo stesso Weiss, il regime russo ha non soltanto una grande abilità a manipolare le informazioni, ma anche a diffondere ad arte falsità e disinformazione per aumentare la confusione, perfino su temi delicati come la salute del presidente russo. Weiss ricorda anche alcuni avvenimenti recenti che potrebbero essere interpretati come un segnale che la malattia sia reale, ma che al tempo stesso potrebbero essere interpretati in maniera opposta. Per esempio l’FSB, l’agenzia di sicurezza interna, a marzo avrebbe inviato un comunicato a tutte le sue sedi regionali incoraggiando gli ufficiali locali a non credere alle voci false secondo cui Putin sarebbe in condizioni disperate. Inoltre all’inizio di aprile il sito di news russo Proekt ha pubblicato un’inchiesta in cui si mostra che Putin viaggia sempre accompagnato da un team di medici specialisti: due chirurghi specializzati in operazioni al collo e alla testa, un traumatologo e un neurochirurgo che ha pubblicato studi anche sul cancro alla tiroide e sulle malattie senili. Questo potrebbe essere il segnale che Putin sia molto malato, o semplicemente che sia paranoico. (Proekt peraltro pubblica anche alcuni particolari stravaganti, compresa la vecchia storia secondo cui Putin avrebbe fatto il bagno o avrebbe consumato sangue estratto dalle corna di cervi, una pratica effettivamente esistente in Russia, benché molto rara e ovviamente priva di qualunque base scientifica). Un altro fatto a metà tra la prova e la paranoia è l’eccezionale isolamento in cui Putin si è rinchiuso nel corso della pandemia da coronavirus, durante il quale il presidente russo non ha praticamente mai lasciato il paese, ha ridotto le sue visite al minimo e ha trascorso lunghi mesi chiuso in una specie di bolla protetta. Questo potrebbe essere visto come un ulteriore segno di paranoia, ma anche come il tentativo di proteggere un presidente già gravemente malato. Se fosse vera la rivelazione per cui Putin sarebbe malato di un tumore del sangue, ipotizzano alcuni medici sentiti da Weiss, è probabile che prenda steroidi per curarsi. Gli steroidi abbassano le difese immunitarie, e dunque è per questo che Putin si sarebbe isolato in maniera così eccessiva. Per l’ennesima volta non è possibile fare verifiche. Una parte consistente delle ipotesi sulla salute di Putin viene dall’analisi del suo aspetto corporeo, o dei suoi movimenti. È vero, per esempio, che da qualche anno il presidente russo ha la faccia più gonfia: potrebbero essere gli steroidi o altri medicinali, ma potrebbe essere anche l’invecchiamento (Putin compirà 70 anni a ottobre). Sul modo in cui si muove Putin c’è una lunga serie di supposizioni. Si dice che abbia dei tremori, e dunque il Parkinson. Il giornale tedesco DW di recente ha mostrato a tre medici esperti vari video di Putin, e tutti hanno detto che è effettivamente affaticato, ma non sembra malato di Parkinson (hanno anche ribadito quanto sia poco sensato tentare di fare delle diagnosi basandosi su video televisivi). Si è parlato molto di recente anche della strana camminata di Putin, che dondola il braccio sinistro e tiene fermo quello destro, finendo per muoversi in maniera molto asimmetrica. Per alcuni sarebbe il sintomo di una malattia, per altri una vecchia abitudine presa al KGB, quando Putin era addestrato a tenere sempre la mano destra vicino alla pistola. È stata commentata anche una foto scattata durante la parata militare del 9 maggio a Mosca, in cui Putin è mostrato con una coperta sulle gambe. I tabloid hanno scritto che sarebbe la prova che Putin è cagionevole di salute, ma se si vede il video completo si nota che tutte le sedie della fila di Putin avevano una coperta già preparata (o una specie di impermeabile, non è chiaro). Quando si siede, dapprima il presidente russo se la tiene di fianco, poi se la mette sulle gambe, come si farebbe con un cappotto. Questo non significa che siamo certi che Putin non sia malato. La possibilità di una malattia non è da escludere, e anche alcuni esperti rinomati e affidabili la ritengono un’opzione. Per esempio Fiona Hill, una delle principali esperte americane di Russia, in un’intervista recente ha notato che a 70 anni Putin «è anziano per essere russo» (l’aspettativa di vita nel paese per gli uomini è di 66 anni) e che «non sembra in gran forma e ha la faccia gonfia […]. Potrebbe essere che prenda alte dosi di steroidi, o perfino che ci sia qualcos’altro». Il punto, però, è che allo stato attuale delle conoscenze a nostra disposizione non possiamo avere certezze, e che dunque, almeno fino a prova contraria, Putin vada trattato come una persona non malata. È quello che stanno facendo, almeno pubblicamente, tutti i governi internazionali. Anche perché l’idea di giustificare l’invasione dell’Ucraina con una presunta malattia potrebbe essere ritenuta per molti versi un modo di assolvere il presidente russo dalle sue responsabilità. Boris Nemtsov, uno dei più importanti leader dell’opposizione russa che fu ucciso nel 2015 in un omicidio politico, poco prima di morire disse che Putin «ha una gravissima malattia mentale». Nemtsov non si riferiva a diagnosi mediche, ma al fatto che Putin «vuole riportare il paese alla dittatura, ai campi di concentramento e ai prigionieri politici». Per commentare gli articoli abbonati al Post oppure accedi, se sei già abbonato"
5,5,post-2576408,L’evacuazione dall’acciaieria Azovstal è stata completata,https://www.ilpost.it/2022/05/08/evacuazione-azovstal-finita/,2022-05-08 07:00:56,"L’evacuazione dall’acciaieria Azovstal è stata completata  Tutti gli uomini anziani, le donne e i bambini sono stati portati via dallo stabilimento di Mariupol Tutte le donne, i bambini e gli uomini anziani che erano rimasti bloccati all’acciaieria Azovstal a Mariupol sono stati portati in salvo, dopo giorni in cui i convogli umanitari erano riusciti ad accedere all’acciaieria a intermittenza, a causa dei continui bombardamenti russi. «Questa parte dell’operazione umanitaria a Mariupol è stata completata» ha scritto sabato pomeriggio su Telegram la vice prima ministra ucraina Iryna Vereshchuk, senza fornire dettagli sul numero di civili trasportati. Le informazioni disponibili sono parziali e difficili da verificare, e non è chiaro se nell’evacuazione siano stati fatti uscire anche tutti i maschi adulti, che finora erano stati esclusi dalle operazioni di soccorso. Sempre su Telegram, la presidenza ucraina ha scritto che è stata portata a termine «la prima fase della missione di evacuazione dell’Azovstal» e che in totale «sono state salvate più di 300 persone: donne e bambini. Ora stiamo preparando la seconda fase della missione di evacuazione: i feriti e i medici».  Nella serata di sabato è arrivata anche la conferma della parte russa. Il ministro della Difesa ha diffuso un comunicato in cui si parla del completamento dell’«operazione umanitaria per evacuare i civili» dallo stabilimento, avvenuto con l’ausilio di rappresentanti dell’ONU e della Croce Rossa. Le operazioni con cui sono stati portati in salvo i civili rimasti bloccati all’acciaieria non sono state semplici. Una settimana fa c’era stato il primo tentativo grazie al quale erano state evacuate circa 150 persone. Poi mercoledì la Russia aveva annunciato che da giovedì a sabato, tra le 8 di mattina e le 18, ci sarebbe stato un cessate il fuoco per permettere le operazioni di soccorso. Le autorità ucraine avevano però accusato la Russia di aver violato il cessate il fuoco già nel primo giorno, impedendo di fatto ai convogli di prelevare i civili. Un terzo tentativo c’era stato anche tra la sera di venerdì e la mattina di sabato, quando erano stati fatti uscire circa 50 civili nonostante la lentezza dell’operazione, dovuta al fatto che le forze russe avevano continuato a sparare contro l’acciaieria violando il cessate il fuoco e costringendo i convogli umanitari ad attendere nei pressi. Lo stabilimento dell’Azovstal, che è enorme ed è dotato di un grande rifugio antiatomico, da settimane rappresenta l’ultimo luogo della resistenza ucraina a Mariupol, città portuale nel sud dell’Ucraina la cui conquista è particolarmente importante per i russi. Oltre alle persone che erano bloccate nei sotterranei dell’acciaieria si stima che a Mariupol ci siano ancora migliaia di persone. Questo articolo non è più commentabile. Abbonati al Post per commentare le altre notizie."
6,6,post-2576248,Sono riprese le evacuazioni dall’acciaieria Azovstal,https://www.ilpost.it/2022/05/07/evacuazioni-acciaieria-azovstal/,2022-05-07 08:11:59,"Sono riprese le evacuazioni dall’acciaieria Azovstal  Tra rallentamenti dovuti alle violazioni russe del cessate il fuoco, venerdì sono uscite circa 50 persone  Il presidente ucraino Volodymyr Zelensky nel suo discorso di stanotte ha confermato la ripresa delle evacuazioni dall’acciaieria Azovstal di Mariupol, dove si è concentrata la residuale resistenza in città contro gli occupanti russi. Tra la sera di venerdì e la mattina di sabato sono arrivate notizie in questo senso anche dalle agenzie di stampa russe, che hanno parlato di tre autobus con a bordo decine di civili trasportati verso la città di Bezimenne, controllata dai russi. Secondo Zelensky i civili evacuati dall’acciaieria venerdì sono più di 40, mentre il ministero della Difesa russo e le autorità locali di Mariupol parlano di 50 persone, perlopiù donne, bambini e uomini anziani. Ad ogni modo, l’evacuazione non è stata semplice. La vice prima ministra ucraina, Iryna Vereshchuk, ha scritto in un post su Telegram che le operazioni si sono svolte con grande lentezza perché le forze russe hanno continuato a sparare contro l’acciaieria violando il cessate il fuoco e costringendo i convogli umanitari ad attendere nei pressi. Ha poi aggiunto che sabato alle 17 verrà organizzato un altro convoglio che si dirigerà verso Zaporizhzhia domenica, probabilmente dopo una fermata a Bezimenne, che si trova a una trentina di chilometri da Mariupol. Le persone che hanno già raggiunto Zaporizhzhia stanno raccontando com’è stata la durissima esperienza dell’assedio all’acciaieria. Dicono di essere state nella semioscurità per tutto il tempo, dentro bunker sotterranei, mentre in superficie i bombardamenti erano incessanti e intaccavano lentamente la struttura che copriva i bunker. Questo era il terzo tentativo di evacuazione da Azovstal: domenica erano uscite dallo stabilimento circa 150 persone. Poi mercoledì la Russia aveva annunciato che da giovedì a sabato, tra le 8 di mattina e le 18, ci sarebbe stato un cessate il fuoco per permettere le operazioni di soccorso. Le autorità ucraine avevano però accusato la Russia di aver violato il cessate il fuoco già nel primo giorno, impedendo di fatto ai convogli di prelevare i civili. Sempre a proposito di Mariupol, Zelensky venerdì ha tenuto un discorso al centro studi inglese Chatham House in cui ha detto che Mariupol non può cadere perché è già completamente distrutta, e ha definito la devastazione che c’è al porto della città «un esempio di tortura utilizzata come arma di guerra». Una parte molto commentata dell’intervento ha riguardato invece le condizioni di pace. Nel discorso, Zelensky non ha escluso che i contatti diplomatici tra Russia e Ucraina possano riprendere, ma ha precisato che un negoziato può avere successo solo se la Russia accetta di tornare all’assetto territoriale in vigore il 23 febbraio, ossia il giorno prima dell’inizio dell’invasione. Zelensky ha comunque precisato che non accetterà un assetto territoriale diverso da quello che c’era prima dell’invasione: «Sono stato eletto dal popolo ucraino come presidente dell’Ucraina, non come presidente di una specie di mini Ucraina». Questo articolo non è più commentabile. Abbonati al Post per commentare le altre notizie."
7,7,post-2575582,"Secondo il governo israeliano, Vladimir Putin si è scusato col primo ministro israeliano per le dichiarazioni di Sergei Lavrov su Hitler e gli ebrei",https://www.ilpost.it/2022/05/05/secondo-il-governo-israeliano-vladimir-putin-si-e-scusato-col-primo-ministro-israeliano-per-le-dichiarazioni-di-sergei-lavrov-su-hitler-e-gli-ebrei/,2022-05-05 18:02:15,"Secondo il governo israeliano, Vladimir Putin si è scusato col primo ministro israeliano per le dichiarazioni di Sergei Lavrov su Hitler e gli ebrei  Secondo il governo israeliano, il presidente russo Vladimir Putin si è scusato col primo ministro israeliano per le dichiarazioni del ministro degli Esteri Sergei Lavrov su Hitler, gli ebrei e il presidente ucraino Volodymyr Zelensky dette qualche giorno fa durante un controverso intervento al talk show italiano Zona Bianca. Lavrov aveva accusato il presidente ucraino Volodymyr Zelensky di avere organizzato un «genocidio» perpetrato dal proprio regime «nazista», aggiungendo che «anche Hitler aveva origini ebree», un argomento emerso in passato ma considerato infondato e senza prove, che Lavrov aveva legato al fatto che secondo un noto stereotipo antisemita gli ebrei stessi siano i più ardenti antisemiti. In un comunicato stampa diffuso dal governo israeliano, si dice che il primo ministro israeliano Naftali Bennett e Putin abbiano parlato al telefono e che Putin si sia scusato per le parole di Lavrov, senza fornire ulteriori dettagli. Nei giorni scorsi il governo russo aveva invece difeso Lavrov e le posizioni che aveva preso durante l’intervento a Zona Bianca. Il Times of Israel fa notare che nel comunicato stampa diffuso dal governo russo sulla telefonata fra Putin e Bennett non c’è traccia delle scuse di Putin."
8,8,post-2574913,Perché non si riesce a fare la pace in Ucraina?,https://www.ilpost.it/2022/05/04/ucraina-russia-diplomazia-negoziati/,2022-05-04 09:53:43,"Perché non si riesce a fare la pace in Ucraina?  I negoziati vanno avanti dall'inizio della guerra ma da tempo sembrano di fatto bloccati, e buona parte della responsabilità è della Russia Nel corso di questi mesi di guerra in Ucraina, un argomento spesso citato da analisti e commentatori è che non sarebbero stati fatti abbastanza sforzi diplomatici per porre fine alle ostilità. Quest’argomento ha varie sfumature, ma l’idea generale è che se solo le parti in conflitto fossero più serie e coinvolte nel negoziato di pace, se ci si sforzasse di più a trovare accordi e posizioni in comune, allora sarebbe possibile raggiungere un cessate il fuoco e avviare un percorso di trattative, fermando la guerra e risparmiando così migliaia di vite. È una tesi molto presente anche in Italia, ben rappresentata sui giornali, nei talk show e da alcuni esponenti politici. È anche una tesi trasversale: con alcune differenze la esprimono sia il leader della Lega Matteo Salvini sia buona parte dei partiti e movimenti a sinistra del Partito Democratico, oltre a grossi pezzi del Movimento 5 Stelle, compreso il leader Giuseppe Conte. Quasi sempre questa tesi si configura come una critica più o meno implicita all’Occidente, e in particolare agli Stati Uniti: il fatto che l’Occidente continui ad armare e sostenere la resistenza ucraina sarebbe una delle ragioni per cui la guerra è ancora in corso. In alcuni casi estremi si dice – o si lascia intendere – che l’Occidente e gli Stati Uniti avrebbero qualche interesse a un’escalation militare con la Russia, e starebbero dunque aizzando la resistenza ucraina, prolungando di fatto la guerra. Questa tesi, peraltro, corrisponde quasi perfettamente alla versione dei fatti promossa dal regime russo: ancora questa settimana il presidente russo Vladimir Putin ha detto parlando al telefono con il presidente francese Emmanuel Macron che per fermare la guerra l’Occidente deve smettere di fornire armi e sostegno all’Ucraina. In realtà, a giudicare dagli sforzi diplomatici fatti finora dalle parti del conflitto, dalle dichiarazioni dei leader e dalla situazione sul campo in Ucraina, risulta piuttosto evidente che il principale ostacolo a una soluzione diplomatica del conflitto sia stata finora la Russia, e in particolare la volontà di Putin e del regime russo di ignorare ogni tentativo serio di negoziato. I negoziati e il loro fallimento I negoziati tra le delegazioni russa e ucraina per ottenere un cessate il fuoco sono cominciati fin dalle prime fasi di conflitto e, almeno formalmente, non si sono mai conclusi. Inizialmente, le due delegazioni si sono incontrate prima in una località in Bielorussia, vicino al confine ucraino, e poi hanno avuto molte sessioni in videochiamata. L’incontro di più alto profilo è stato a marzo ad Antalya, in Turchia: è stato patrocinato dal presidente turco Recep Tayyip Erdogan e vi hanno partecipato i ministri degli Esteri russo e ucraino. Nonostante i numerosi incontri, tuttavia, finora i negoziati sono stati un fallimento e hanno avuto un ruolo irrilevante nell’influenzare l’andamento delle operazioni militari. La guerra non si è fermata e non sembra che i negoziati potranno fare molto a riguardo, almeno nel futuro immediato. Questo non significa necessariamente che i negoziati siano inutili. Mantenere aperto un canale di contatto tra le parti è importantissimo, e in ogni caso il lavoro della diplomazia è spesso lungo e farraginoso: piccoli avanzamenti che sul momento sembrano avere poca importanza possono trasformarsi col tempo in grossi risultati. I negoziati inoltre stanno avendo qualche successo sul piano umanitario: per esempio, se in questi giorni è stato possibile far evacuare parte dei civili ucraini intrappolati nell’acciaieria Azovstal, a Mariupol, è merito di un negoziato tra le parti, favorito dall’ONU. Ma il risultato più importante, cioè un cessate il fuoco, sembra lontanissimo e ciascuna delle due parti in causa – Russia e Ucraina – accusa l’altra dell’insuccesso. Poiché gli incontri tra le delegazioni si svolgono a porte chiuse (senza contare che una buona parte del lavoro diplomatico è probabilmente fatta in segreto, lontano dagli eventi resi noti al pubblico), è impossibile sapere davvero se le accuse reciproche siano fondate, ma ci sono alcuni elementi che lasciano pensare a una differenza di approccio. Negoziati a Istanbul il 29 marzo (Turkish Presidency via AP) Il più notevole riguarda la composizione delle delegazioni: se si esclude l’incontro di Antalya, in cui si sono visti i ministri degli Esteri russo e ucraino, in tutti gli altri eventi il peso e l’importanza delle due delegazioni era molto differente: quella ucraina comprendeva ministri e personalità importanti, come il ministro della Difesa Oleksii Reznikov e Mykhailo Podolyak, il principale consigliere di Zelensky, molto presente sui media. Quella russa, invece, era formata esclusivamente da personalità di secondo o terzo livello: il capo delegazione era un ex ministro della Cultura, Vladimir Medinsky, a cui si aggiungeva tutta una serie di viceministri e figure minori. Come hanno notato molti analisti, nessuno dei membri della delegazione russa avrebbe avuto accesso diretto al presidente Vladimir Putin. In ambito diplomatico, se una delegazione ha poco peso di solito significa che il paese che la invia non sta prendendo molto sul serio il negoziato, semplicemente perché non c’è nessuno che abbia l’autorità sufficiente per prendere decisioni importanti, imporre condizioni o fare concessioni. C’è anche una differenza negli obiettivi e nelle richieste pubbliche. Quelli dell’Ucraina sono piuttosto chiari: l’obiettivo minimo è respingere l’invasione russa, quello massimo (e improbabile) è riprendersi i territori occupati dalla Russia nel 2014, cioè l’oriente ucraino ed eventualmente anche la penisola della Crimea. Più difficile è capire cosa voglia la Russia da questa guerra: le autorità continuano a parlare di “denazificazione” dell’Ucraina, un termine vago che di fatto non pone nessun obiettivo concreto. Ancora oggi, a vari mesi dall’inizio dell’invasione, non è del tutto chiaro quali siano gli obiettivi politici e militari della Russia in Ucraina, e ovviamente è difficile negoziare con qualcuno se le sue richieste non sono esplicite. Tra le due parti, almeno a parole, quella ucraina si è mostrata più disponibile al compromesso e al negoziato. Fin dall’inizio del conflitto, e a volte in maniera creativa, il presidente ucraino Volodymyr Zelensky ha chiesto di poter incontrare direttamente Putin, per parlare e negoziare con lui, ma le sue richieste sono state sistematicamente ignorate. Ovviamente, chiedere un negoziato non significa automaticamente essere seri nel portarlo a termine, ma anche in questo caso c’è una differenza di approccio tra la parte russa e quella ucraina: almeno formalmente, Zelensky ha offerto a Putin una finestra di dialogo, mentre Putin non ha fatto altrettanto. L’elemento più evidente del fatto che la Russia sia il principale ostacolo al negoziato, probabilmente, è il gran numero di leader mondiali che hanno contattato Putin – o hanno tentato di contattarlo – per cercare di convincerlo a un cessate il fuoco o anche semplicemente per capire quali sono le sue condizioni e richieste. Tutti sono stati ignorati e nessuno ha ottenuto risultati di qualche rilievo. Il caso più notevole è il presidente francese Macron, che nei mesi di guerra (e con una breve pausa nelle settimane successive al massacro di Bucha, compiuto dai soldati russi) ha telefonato regolarmente a Putin, ottenendo dal presidente russo soltanto dichiarazioni di circostanza sul fatto che se la guerra non si chiude la colpa è degli ucraini e dell’Occidente. Come ha scritto di recente Le Monde, sentendo persone vicine al presidente francese, «le comunicazioni tra Macron e Putin sono state più un dialogo tra sordi che una vera discussione. […] Macron ha provato l’intero spettro dei possibili approcci: pazienza, persuasione, indignazione. Tutte le volte ha sbattuto contro lo stesso muro». Lo stesso è successo al cancelliere tedesco Olaf Scholz, anche se le comunicazioni sono state molto meno frequenti, e ai pochi altri leader occidentali che hanno parlato con Putin in questi mesi. Una possibile falla di questo approccio è che la Russia non consideri i leader occidentali interlocutori affidabili, perché troppo schierati a favore dell’Ucraina: è difficile trattare se chi si presenta come mediatore è chiaramente di parte. Il fatto è che vari paesi decisamente più neutrali hanno provato a fare lo stesso e hanno fallito. A marzo la Turchia era riuscita a organizzare l’incontro di più alto livello tra i rappresentanti dei due paesi, riunendo i ministri degli Esteri, e poi ne aveva organizzati altri a Istanbul, ma senza ottenere grossi risultati: a un certo punto, le autorità turche avevano dato per probabile un incontro tra Putin e Zelensky, ma sono state smentite. Durante le prime fasi del conflitto anche Israele, paese che ha mantenuto buoni rapporti con la Russia, aveva cercato di proporsi come mediatore: il primo ministro Naftali Bennett aveva visto Putin a Mosca ed era sembrato, almeno nei primi tempi, che Israele avrebbe potuto essere un perfetto paese neutrale per facilitare i negoziati. Zelensky aveva mostrato una certa disponibilità, dicendosi pronto a un incontro con Putin a Gerusalemme. Anche in quel caso, però, la Russia aveva ignorato l’offerta, e dopo qualche settimana il tentativo di mediazione israeliano era fallito: già all’inizio di aprile Israele era passato dall’essere il «principale mediatore internazionale» ad aver interrotto i contatti con la Russia. La conferenza stampa del ministro degli Esteri russo Sergei Lavrov dopo un incontro con il ministro degli esteri ucraino ad Antalya, Turchia, il 10 marzo (AP Photo) È fallito di recente e in maniera piuttosto plateale anche un tentativo di diplomazia da parte del segretario generale dell’ONU António Guterres, che la settimana scorsa ha visitato sia Mosca sia Kiev. Le forze russe si sono ritirate dalla capitale ucraina ormai da diverse settimane, e la città è considerata relativamente sicura. Ma proprio mentre Guterres stava visitando il centro di Kiev, la Russia ha ripreso a bombardare il centro (comunque abbastanza lontano dalla delegazione ONU). Le autorità russe hanno detto che si è trattato di una casualità, ma in molti ci hanno visto un messaggio contro Guterres. Il regime russo avrebbe ignorato anche i tentativi diplomatici di Papa Francesco, che al Corriere della Sera ha detto di aver cercato più volte di organizzare un incontro con Putin a Mosca, senza successo. È comunque vero che quando si parla di diplomazia – e di diplomazia di così alto livello, in cui sono coinvolte alcune delle principali potenze mondiali nel tentativo di fermare una guerra – è piuttosto difficile capire le reali intenzioni delle parti semplicemente dalle dichiarazioni e dagli eventi pubblici: c’è tutto un pezzo di diplomazia segreta di cui spesso si parla soltanto a cose fatte, o perfino mai. Non è da escludere, dunque, che nei fatti le posizioni di Russia e Ucraina siano differenti da come appaiono se si considerano esclusivamente le informazioni pubbliche. Non è da escludere nemmeno che un accordo sia più vicino di quel che sembri, e che l’impegno a favore della diplomazia sia più intenso di quel che appare. Tutte le informazioni a disposizione finora, però, suggeriscono il contrario: che il negoziato sia di fatto fermo, e che le maggiori responsabilità di questo blocco siano da attribuire alla Russia. Questo articolo non è più commentabile. Abbonati al Post per commentare le altre notizie."
9,9,post-2574847,L’Unione Europea vuole bloccare le importazioni di petrolio dalla Russia,https://www.ilpost.it/2022/05/04/sanzioni-europee-russia-petrolio/,2022-05-04 08:11:18,"L’Unione Europea vuole bloccare le importazioni di petrolio dalla Russia  È la misura più importante prevista dal pacchetto di sanzioni presentato questa mattina da Ursula von der Leyen Mercoledì mattina la presidente della Commissione Europea, Ursula von der Leyen, ha presentato davanti al Parlamento Europeo il sesto pacchetto di sanzioni che l’Unione Europea applicherà contro la Russia per via dell’invasione dell’Ucraina. Le nuove misure prevedono soprattutto un blocco graduale delle importazioni di petrolio dalla Russia, che al momento è uno dei principali fornitori dell’Europa. Quello presentato mercoledì è il secondo gruppo di sanzioni che prende di mira il settore dell’energia, dopo quello che vietava le importazioni di carbone russo approvato a inizio aprile. Per entrare in vigore, le nuove sanzioni dovranno essere approvate dai rappresentanti permanenti dei 27 stati membri dell’Unione Europea, che dovrebbero riunirsi in mattinata: non ci dovrebbero essere problemi nell’approvazione, visto che finora la Commissione non ha mai presentato proposte di sanzioni prima di essere sicura di avere l’appoggio di tutti gli stati. Nel suo discorso Von der Leyen ha parlato in termini piuttosto generici delle principali misure previste: questo perché qualche dettaglio potrebbe cambiare, soprattutto per quanto riguarda il blocco delle importazioni di petrolio. Von der Leyen ha annunciato un blocco «totale» delle importazioni del petrolio greggio, cioè non raffinato, entro sei mesi dall’entrata in vigore delle nuove sanzioni; entro nove mesi verranno inoltre bloccate le importazioni di prodotti raffinati come la benzina. Nel 2019 la Russia era stata il principale fornitore di petrolio dell’Unione Europea: poco più di un quarto di tutto il petrolio importato nell’Unione Europea arrivava dalla Russia. Il problema che ha rallentato i negoziati sulle nuove sanzioni, che erano attese già due settimane fa, è che alcuni stati sono «totalmente dipendenti dal petrolio russo», come ha ricordato anche Von der Leyen nel suo discorso. Diversi di questi paesi hanno cercato e probabilmente cercheranno fino all’ultimo di ottenere delle esenzioni. Euractiv scrive che Ungheria e Slovacchia avrebbero ottenuto un periodo di transizione più lungo di quello previsto per tutti gli altri, mentre Bulgaria e Repubblica Ceca potrebbero chiedere una simile esenzione. – Leggi anche: Come farà l’Europa senza il carbone russo Nel suo discorso Von der Leyen ha citato la necessità di assicurare un danno alla Russia e un contraccolpo gestibile per i paesi dell’Unione, molti dei quali stanno cercando da settimane fonti alternative con cui sostituire il petrolio russo, fra molte difficoltà. La Germania, che fino a poco tempo fa importava dalla Russia circa un quarto del petrolio proveniente dall’esterno dell’Unione Europea, aveva annunciato che un blocco del petrolio russo era diventato «sostenibile». Fra le altre misure annunciate da Von der Leyen ci sono anche sanzioni sulla principale banca russa, la Sberbank, che sarà sganciata dallo SWIFT, il principale sistema che permette i pagamenti internazionali tra banche, e su tre canali televisivi russi – di cui però Von der Leyen non ha fatto il nome – la cui trasmissione sarà vietata nell’Unione Europea. ▫ Listing of high-ranking military officers▫ De-swifting major Russian banks▫ Banning state-owned broadcasters▫ Phasing out Russian oil Today we are presenting the 6th package of sanctions. Speech by @vonderleyen at #EPlenary. #StandWithUkraine https://t.co/0N8YG0iHol — European Commission 🇪🇺 (@EU_Commission) May 4, 2022  Von der Leyen invece non ha citato alcuna sanzione individuale per il capo della Chiesa ortodossa russa, il patriarca Kirill, ritenuto vicinissimo al presidente russo Vladimir Putin, che secondo alcune indiscrezioni raccolte da Politico nei giorni scorsi potrebbe finire nella lista delle sanzioni individuali che finora hanno colpito decine fra funzionari, imprenditori e politici russi ritenuti vicini al governo. L’elenco completo delle misure sarà ufficializzato dopo la riunione dei rappresentanti permanenti dei 27 paesi dell’Unione. Questo articolo non è più commentabile. Abbonati al Post per commentare le altre notizie.   L'Europa, spiegata bene. "
10,10,post-2573852,La Russia sta cercando di annettere Kherson,https://www.ilpost.it/2022/05/02/russia-kherson-ucraina/,2022-05-02 07:16:46,"La Russia sta cercando di annettere Kherson  Negli ultimi giorni ha imposto la circolazione del rublo e interrotto i collegamenti con la rete telefonica e Internet ucraina Da qualche giorno la Russia ha iniziato a rafforzare il proprio controllo sulla vita civile e amministrativa di Kherson, città nel sud dell’Ucraina che controlla dai primi giorni dell’invasione, quindi da più di due mesi. Sembra che l’intenzione russa sia di annettere di fatto l’intera provincia a cui appartiene Kherson, e che si affaccia parzialmente sul mar Nero e sul mar d’Azov: vorrebbe quindi replicare l’annessione della penisola della Crimea, completata nel 2014, che da Kherson dista appena un centinaio di chilometri. I giornali e le tv della propaganda statale russa hanno scritto sabato che a Kherson a partire dal primo maggio sarebbe iniziata una transizione dalla moneta ucraina, la grivnia, verso il rublo. «Abbiamo in mente di passare completamente al rublo nei prossimi quattro o cinque mesi», ha detto alla tv russa Rossiya 24 Kirill Stremousov, descritto come il vice-capo dell’amministrazione civile e militare della provincia di Kherson. Nelle stesse ore le forze russe hanno interrotto i collegamenti con la rete telefonica e Internet ucraina, verosimilmente in vista di estendere la copertura di quella russa. Queste notizie sono soltanto le ultime di una serie che fa pensare che la Russia voglia controllare Kherson anche nel lungo periodo. Quasi tutti i sindaci e i politici locali democraticamente eletti sono stati sostituiti da funzionari russi, i simboli e i colori ucraini sono stati rimossi dagli edifici pubblici, e sembra sia in corso anche un tentativo di riaprire le scuole, chiuse per via della guerra, per cercare di imporre i programmi scolastici russi già a partire da queste settimane. L’operazione della Russia sembra essere in parte una “restaurazione”, dato che prima del 1992 tutta questa regione, così come l’intera Ucraina, faceva parte dell’Unione Sovietica. A Nova Kakhovka, una città a est di Kherson sulla strada per Melitopol, nei giorni scorsi era stata ricollocata una statua di Lenin in una piazza pubblica. «Sembra davvero che qui sia tornata l’Unione Sovietica, e che la gente sia costretta a vivere nella paura», ha detto al Wall Street Journal Oleksandr Starukh, governatore della provincia di Zaporizhzhia, una città ad oggi controllata dalle forze ucraine ma da settimane sistematicamente sotto attacco russo. Russia: Lenin is the reason Ukraine exists in its current, unacceptable form Also Russia: put this statue of Lenin back up in Nova Kakhovka, an occupied city in Kherson region, southern Ukraine pic.twitter.com/rJsFRUn9pv — max seddon (@maxseddon) April 30, 2022  In effetti la strategia della Russia sembra quella di sostituirsi alle autorità ucraine a tutti i livelli della società e delle istituzioni, in modo che in una eventuale trattativa di pace possa mostrare l’annessione della provincia di Kherson nel territorio russo come un fatto compiuto: esattamente come accaduto in Crimea nel 2014, quando la sostituzione delle autorità e delle istituzioni ucraine a tutti i livelli venne anche legittimata da un referendum non riconosciuto dalla stragrande maggioranza della comunità internazionale. Il 25 aprile i russi avevano ufficialmente rimosso il sindaco democraticamente eletto di Kherson, Ihor Kolykhaev, sostituendolo con un membro filorusso del consiglio comunale. Lo stesso giorno un ex parlamentare ucraino filorusso era stato messo a capo dell’amministrazione civile e militare dell’intera regione. Dopo la sua rimozione Kolykhaev ha detto di stare ancora lavorando per la città. Ha aggiunto di essere scettico sul fatto che la Russia possa imporre a forza l’uso del rublo, dato che l’unico sistema bancario attivo rimane quello ucraino, e che le persone difficilmente vorranno convertire i propri risparmi in rubli. A Kherson comunque non rimangono molti civili: secondo alcune stime di funzionari ucraini, circa metà della popolazione è scappata. Le condizioni per chi è rimasto sono piuttosto pesanti: la Z, il simbolo ufficioso delle forze russe, è apparsa in vari punti della città, insieme a checkpoint e pattuglie dell’esercito russo. Le manifestazioni di protesta contro l’occupazione, che nelle prime settimane dell’invasione a Kherson erano piuttosto frequenti, si sono ormai interrotte. Non è difficile immaginare che in caso di una eventuale votazione per essere annessi dalla Russia – della cui possibilità le autorità ucraine parlano apertamente – in molti saranno troppo spaventati per astenersi o votare per rimanere nell’Ucraina. «Siamo sotto una completa occupazione», ha raccontato a CNN una donna di Kherson che ha voluto rimanere anonima: «Non c’è cibo, non girano soldi. Non ci è rimasto niente, faranno un referendum e si prenderanno i nostri ragazzi: mio figlio ha 18 anni e ne faranno carne da cannone», ha aggiunto, riferendosi al timore che dopo una eventuale integrazione nel territorio russo l’esercito russo possa arruolare gli uomini rimasti nella regione. Questo articolo non è più commentabile. Abbonati al Post per commentare le altre notizie."
11,11,post-2573221,Cosa sono le armi nucleari “tattiche”?,https://www.ilpost.it/2022/04/30/russia-armi-nucleari-tattiche/,2022-04-30 09:13:35,"Cosa sono le armi nucleari “tattiche”?  Se ne discute per via delle ricorrenti minacce della Russia, ma ciò non significa che a Putin convenga usarle Dall’inizio dell’invasione dell’Ucraina, il presidente russo Vladimir Putin e vari altri esponenti del suo regime hanno spesso fatto minacce nemmeno troppo velate sulla possibilità che la Russia utilizzi il suo grande arsenale nucleare se l’Occidente interferirà con le sue operazioni militari in ucraina. Ancora questa settimana, in risposta all’incontro alla base aerea tedesca di Ramstein tra oltre 40 paesi, tra cui molti membri della NATO, il ministro degli Esteri russo Sergei Lavrov ha accusato la NATO di essere impegnata in una «guerra per procura» e ha parlato esplicitamente di «guerra nucleare». Il giorno seguente è arrivato anche un commento di Putin in persona, che ha ribadito un concetto già espresso all’inizio dell’invasione: «Se qualcuno ha intenzione di interferire dall’esterno […] deve sapere che la nostra risposta ai contrattacchi sarà veloce come un fulmine». Le minacce di Lavrov e Putin – che vanno avanti con varie formulazioni da mesi – hanno riaperto le discussioni sull’arsenale militare della Russia e in particolare sulla possibilità che le forze russe facciano ricorso alle armi nucleari in Ucraina. Quelle a cui si fa riferimento più spesso sono le armi nucleari cosiddette “tattiche”, che hanno una potenza e una gittata inferiori rispetto alle bombe nucleari tradizionali, che nell’immaginario comune sono quelle capaci di distruggere una città intera e sono definite “strategiche” (ma questa distinzione è più complessa di così, ci torniamo). L’arsenale nucleare della Russia è stato sottoposto a un processo di modernizzazione che è durato oltre vent’anni. Il Bulletin of the Atomic Scientists stima che attualmente l’esercito russo disponga di 4.477 testate nucleari che possono essere montate sia su lanciatori sia a lungo che medio e corto raggio. Di queste, 1.588 sono già pronte per essere utilizzate, montate su basi di lancio da terra, su lanciamissili sottomarini e bombardieri aerei. Oltre ai tradizionali missili balistici, la Russia dispone inoltre di missili ipersonici di nuova generazione, che sono in grado di trasportare testate nucleari: le forze russe hanno usato alcuni di questi missili a fine marzo in Ucraina, senza però la testata nucleare montata. A dicembre del 2021, il ministro della Difesa russo, Sergei Shoigu, disse che quasi il 90 per cento dell’arsenale nucleare russo era composto da armi moderne (dunque, probabilmente, non risalenti all’epoca sovietica). L’anno precedente, le ragioni di questa modernizzazione erano state sintetizzate così da Putin: «È assolutamente inaccettabile stare fermi a guardare. I cambiamenti avvengono a un ritmo insolitamente veloce oggi, in campi che sono cruciali per le forze armate. Non è neanche una velocità da Formula 1, è una velocità supersonica. Ti fermi un secondo e vieni lasciato indietro immediatamente». Soprattutto a causa delle minacce di Putin e di altri esponenti del regime russo, fin dall’inizio dell’invasione in Ucraina si è parlato dell’eventualità di un’escalation nucleare e dei possibili scenari annessi. La maggior parte degli analisti continua a ritenere quantomeno improbabile l’impiego di armi nucleari in Ucraina da parte della Russia, ma è comunque un argomento di cui si continua a parlare almeno in ambito di analisi militare perché, tra le altre cose, la dottrina militare russa prevede l’utilizzo di armi nucleari, e perfino, in alcuni casi, un loro utilizzo preventivo. Con “dottrina militare” si intende il complesso di analisi, studi e ragionamenti fatti dalle persone che si occupano di strategia militare nelle forze armate e nella politica di un paese, e che definiscono la postura di quel paese quando si tratta dell’approccio alla guerra e alla difesa: studiare la “dottrina militare” di un paese significa di solito capire se le sue forze armate hanno una maggiore attitudine a usare certe armi piuttosto che altre, o certe strategie piuttosto che altre. La dottrina militare della Russia, quando si parla di un confronto con la NATO, è influenzata dal fatto che le forze armate russe sarebbero rapidamente sopraffatte dalle forze NATO in un conflitto convenzionale. Per questo, come scriveva il dipartimento di Stato americano nel 2018, «la strategia e dottrina russa enfatizza il potenziale coercitivo e l’uso militare delle armi nucleari. […] Mosca minaccia e si esercita sull’utilizzo preventivo di una forza nucleare limitata, nutrendo l’aspettativa errata che le minacce nucleari o un utilizzo preventivo limitato potrebbero paralizzare gli Stati Uniti e la NATO e dunque porre fine a un conflitto in termini favorevoli alla Russia». Quando si parla di utilizzo «limitato» di armi nucleari si parla soprattutto di armi nucleari “tattiche”, con un potenziale distruttivo ridotto e usate per ottenere scopi ben precisi. Oggi le testate nucleari più potenti, quelle definite “strategiche”, possono sprigionare una energia di centinaia di chilotoni (un chilotone equivale all’energia dovuta all’esplosione di mille tonnellate di tritolo). Armi così potenti causerebbero danni inimmaginabili e con ogni probabilità provocherebbero una risposta equivalente degli Stati Uniti: perciò le discussioni riguardano le testate meno potenti, utilizzabili appunto in chiave tattica. Queste testate non sarebbero usate per ottenere la massima distruzione, ma per raggiungere obiettivi tattici su scala più ridotta, per esempio distruggere una colonna di mezzi blindati, o mettere fuori uso le portaerei nemiche. Sono obiettivi per i quali sono più adatte le testate nucleari da pochi chilotoni, che per questo vengono definite genericamente “tattiche”. Nelle loro esercitazioni militari, le forze russe simulano spesso l’utilizzo di armi nucleari tattiche: di recente hanno simulato un attacco nucleare contro le truppe americane presenti in Polonia. Un altro possibile scenario viene spesso descritto dal generale americano Philip Breedlove, che in varie conferenze ha ipotizzato come la Russia potrebbe attaccare uno dei Paesi Baltici, colpire con un’arma nucleare tattica le prime forze NATO che cercano di contrattaccare e poi approfittare della paralisi e dell’orrore per negoziare un cessate il fuoco vantaggioso (si parla comunque di simulazioni militari, e non di scenari reali). In ogni caso, la definizione più diffusa che si attribuisce alle armi nucleari “tattiche” è piuttosto complessa, soprattutto perché non c’è una distinzione convenzionale tra armi “tattiche” e “strategiche”. Come ha spiegato Pavel Podvig, ricercatore e analista dell’Istituto di ricerca sul disarmo dell’ONU, la distinzione non sta tanto nella loro potenza quanto negli scopi con cui vengono utilizzate. Podvig fa l’esempio delle bombe sganciate dagli Stati Uniti su Hiroshima e Nagasaki durante la Seconda guerra mondiale: le loro testate avevano una potenza relativamente ridotta, 15 e 20 chilotoni, perciò oggi potrebbero essere considerate tattiche. In quel caso però ebbero senza dubbio un ruolo strategico, perché furono decisive nel piegare la resistenza del Giappone e vincere la guerra. Una fila di bombardieri russi Tupolev Tu-95, impiegati fin dagli anni Cinquanta per il trasporto e il lancio di missili nucleari (Wikimedia Commons) Benché nella teoria militare l’utilizzo di armi nucleari da parte della Russia sia molto studiato e venga considerata una possibilità da non sottovalutare, questo non significa che la Russia userà armi nucleari in Ucraina. Secondo Podvig, nel caso della guerra in Ucraina le distinzioni sono sfumate e soprattutto la Russia non avrebbe particolari vantaggi a utilizzare le armi nucleari tattiche: non ci sono colonne di carri armati né portaerei da distruggere. Avrebbe più senso per la Russia utilizzare le armi nucleari in senso strategico, ossia per costringere gli ucraini alla resa, ma non è scontato che questo avvenga né che una simile decisione – molto drastica – possa poi avvantaggiare militarmente la Russia. La gran parte degli analisti ritiene l’utilizzo delle armi nucleari da parte della Russia improbabile, anche se non da escludere del tutto, perché porterebbe la guerra su un nuovo livello, non necessariamente conveniente per la Russia. «Chi, nel mondo, difenderebbe l’uso di testate nucleari in Ucraina?» ha scritto Michael McFaul, esperto di relazioni internazionali ed ex ambasciatore degli Stati Uniti in Russia. «Adesso molta parte del mondo non ha preso una posizione in questa guerra, ma questo potrebbe cambiare se Putin utilizzasse le armi nucleari». Questo articolo non è più commentabile. Abbonati al Post per commentare le altre notizie."
12,12,post-2572995,"Joe Biden ha presentato un nuovo, ingente piano di aiuti per l’Ucraina",https://www.ilpost.it/2022/04/29/biden-pacchetto-ucraina/,2022-04-29 06:58:25,"Joe Biden ha presentato un nuovo, ingente piano di aiuti per l’Ucraina  Prevede 31 miliardi di euro per finanziare l'invio di nuove armi e aiuti economici per il governo ucraino: ora dovrà passare al Congresso Giovedì il presidente degli Stati Uniti Joe Biden ha presentato un nuovo piano di aiuti per sostenere l’Ucraina dall’invasione russa, iniziata poco più di due mesi fa. È il secondo pacchetto di aiuti presentato dall’amministrazione Biden, dopo quello approvato a inizio marzo, ed è di gran lunga il più ingente: la proposta prevede un finanziamento da 33 miliardi di dollari, circa 31 miliardi di euro, in gran parte per finanziare l’invio di armi all’esercito ucraino. La misura precedente prevedeva aiuti per circa 13 miliardi di euro, quasi tutti già spesi. «L’enorme pacchetto presentato da Biden oscurerà tutte le spese fatte finora dagli Stati Uniti» per la guerra in Ucraina, ha commentato il New York Times. La misura è stata presentata pochi giorni dopo che l’amministrazione Biden ha lasciato intuire di avere cambiato strategia nei confronti della guerra, auspicando che crei l’occasione per «indebolire» la potenza militare della Russia, come spiegato dal segretario alla Difesa statunitense Lloyd Austin. La proposta di Biden dovrà essere approvata dal Congresso, cioè l’organo che negli Stati Uniti si occupa fra le altre cose di valutare gli scostamenti più ingenti dal bilancio federale. Finora la stragrande maggioranza dei Democratici e dei Repubblicani ha sostenuto l’approccio di Biden sull’Ucraina, e ci si aspetta che anche il nuovo piano verrà approvato nel giro di qualche giorno. I Repubblicani, che al momento si trovano all’opposizione, hanno comunque fatto sapere che esamineranno attentamente la proposta, dato che «parliamo di una cifra piuttosto strabiliante», come ha detto il vice-capogruppo dei Repubblicani al Senato, John Thune. Secondo un’analisi del New York Times, il nuovo piano prevede fra le altre cose circa 10,8 miliardi di dollari per nuove armi e munizioni e 8 miliardi di dollari per sostenere l’amministrazione pubblica ucraina e bilanciare in parte la crisi economica provocata dall’invasione russa. Altri fondi sono poi previsti per fornire aiuti umanitari e per continuare a finanziare l’invio di truppe statunitensi sul confine orientale della NATO. Se il piano verrà approvato così com’è, nel 2022 gli Stati Uniti avranno speso una cifra più alta di quella che impiegavano ogni anno, in media, per finanziare la guerra in Afghanistan, cioè circa 38 miliardi di euro all’anno. Giovedì inoltre la Camera statunitense ha approvato in via definitiva un provvedimento che consentirà all’amministrazione Biden di utilizzare una legge pensata durante la Seconda guerra mondiale per velocizzare le procedure burocratiche per il prestito di armi a paesi stranieri in caso di minaccia indiretta agli interessi degli Stati Uniti. La legge in questione è il Lend-Lease Act promosso nel 1941 dall’allora presidente Franklin D. Roosevelt per fornire aiuti militari immediati all’esercito britannico, impegnato in guerra contro la Germania nazista. «Approvare quella legge consentì al Regno Unito e a Winston Churchill di continuare a combattere e sopravvivere ai bombardamenti nazisti, prima che gli Stati Unti entrassero in guerra», ha detto il deputato Democratico Jamie Raskin: «Il presidente Zelensky ha detto che all’Ucraina servono armi per difendersi, e Biden ha risposto alla sua richiesta». Questo articolo non è più commentabile. Abbonati al Post per commentare le altre notizie."
13,13,post-2572878,A che punto è l’avanzata della Russia nel Donbass,https://www.ilpost.it/2022/04/29/russia-avanzata-donbass-ucraina/,2022-04-29 05:54:13,"A che punto è l’avanzata della Russia nel Donbass  Le forze russe stanno spingendo da est e da nord e guadagnando pezzi di terreno, ma le prossime settimane saranno le più critiche per l'andamento dell'offensiva Dall’inizio di aprile la Russia ha cambiato la propria strategia nell’invasione dell’Ucraina, ritirandosi da varie zone del paese, compresa la periferia della capitale Kiev, per concentrare le forze sulla regione del Donbass, nell’Ucraina orientale. Da allora è iniziata una fase diversa della guerra, che secondo diversi analisti e osservatori sta per entrare nel suo momento più delicato. «Credo sia esatto affermare che le prossime settimane saranno estremamente critiche per l’esito finale della battaglia», ha detto qualche giorno fa, per esempio, Mark A. Milley, capo dello Stato maggiore congiunto dell’esercito degli Stati Uniti. Le forze russe controllano già un pezzo del Donbass: sono le due repubbliche autoproclamate di Luhansk e Donetsk, cioè quei territori dove nel 2014 gruppi ribelli separatisti e filorussi iniziarono una guerra contro i soldati ucraini e, appoggiati dal governo russo, dichiararono la loro autonomia. Ora la Russia sta cercando di estendere il proprio controllo anche al resto del Donbass, per diverse ragioni: sia per cercare di ottenere un risultato che possa essere considerato una vittoria dopo la sconfitta subita nel nord del paese, sia per consolidare la propria presenza in Ucraina in vista di una nuova, eventuale offensiva. Se nel Donbass le forze ucraine non riusciranno a mantenere la propria posizione, ha sintetizzato di recente il Washington Post, «i russi non avranno quasi più nessun ostacolo che possa impedirgli di spostare tutte le proprie attenzioni verso l’Ucraina centrale, e forse ancora più in là». L’obiettivo principale dell’avanzata, almeno in queste settimane, sembra essere la conquista di due città attualmente sotto il controllo ucraino vicine al confine occidentale della regione, Kramatorsk e Sloviansk, cercando di accerchiarle. Da nord, scendendo dalla città di Izyum, già controllata dalle forze russe, e da est avanzando lungo le strade principali dal pezzo di Donbass ormai da anni sotto il controllo delle forze filorusse, verso ovest. #Donetsk and #Luhansk Oblasts Update:#Russian forces continued tactical ground attacks and shelling along the entire line of contact in eastern #Ukraine on April 28 but did not secure any major advances.https://t.co/pMrnrNf7CO pic.twitter.com/ECfq2vp8EX — ISW (@TheStudyofWar) April 28, 2022  Nel Donbass i russi godono di una situazione molto più favorevole rispetto alle zone da dove sono state respinti dalle forze ucraine. Prima di tutto hanno un vantaggio numerico: alcuni analisti militari hanno spiegato a BBC News che le forze russe presenti nella regione sono circa il triplo di quelle ucraine. Secondo Daniele Raineri, corrispondente di guerra di Repubblica, i russi sarebbero invece il doppio: circa 80mila contro 40mila ucraini. Il territorio piatto e brullo del Donbass sta permettendo alla Russia di combattere una battaglia molto più convenzionale, con un impiego massiccio di carri armati e artiglieria che prendono di mira da lontano le posizioni degli ucraini, che invece nella prima fase della guerra si erano distinti per la quantità e l’efficacia delle loro imboscate in territori urbani e più eterogenei. Ormai da giorni, grazie a questi vantaggi, l’esercito russo sta lentamente avanzando verso Kramatorsk e Sloviansk. Nel suo ultimo aggiornamento l’Institute for the Study of War, il centro studi militare statunitense che ogni giorno descrive dettagliatamente la situazione sul campo, ha scritto che fra il 26 e il 27 aprile le forze russe hanno conquistato alcuni paesi a ovest di Izyum e sono riuscite ad avanzare, anche se non di molto, nella direttrice da est a ovest. Parlando col Wall Street Journal, diversi funzionari e analisti occidentali e ucraini sottolineano comunque che le forze russe stanno avanzando in maniera lenta e che non hanno ottenuto nessuna vera svolta nell’offensiva. Nel medio termine, poi, non è chiaro cosa possa succedere su questo fronte. È vero che le forze russe hanno una serie di vantaggi nei confronti di quelle ucraine, ma questo non significa che queste ultime siano spacciate. Su Vox il giornalista esperto di affari militari Zack Beauchamp ha ricordato che nel Donbass «ci sono alcuni dei combattenti ucraini più abituati alla battaglia, avendo speso gli ultimi otto anni a combattere i filorussi», e che più in generale gli ucraini «stanno ricevendo un ingente aiuto dall’Occidente e continuano ad avere un morale più alto e una migliore gestione della logistica». Non aiuta la Russia, inoltre, il fatto che secondo alcuni analisti abbia dispiegato nel Donbass alcune truppe sconfitte poche settimane fa nel nord dell’Ucraina, senza avere dato loro il tempo di riposare e riorganizzarsi. Se e quanto gli ucraini riusciranno a resistere, dipenderà anche dal fattore tempo. Diversi analisti ritengono che in questi giorni i russi stiano cercando di avanzare il più rapidamente possibile per guadagnare terreno prima che l’esercito ucraino riceva i carichi di armi decisi nelle ultime settimane dai paesi occidentali. Gli Stati Uniti, in particolare, la scorsa settimana hanno approvato un nuovo pacchetto di aiuti militari che comprende per esempio 72 obici in grado di sparare al triplo della distanza rispetto a quelli al momento in dotazione all’esercito ucraino, oltre a 10 radar ad altissima precisione per individuare da dove provengono i colpi di artiglieria da terra, e almeno 121 droni armati in grado sia di fare attività di ricognizione sia di attaccare posizioni nemiche. Tenendo conto del fatto che servirà qualche settimana per addestrare l’esercito ucraino all’utilizzo delle armi che gli Stati Uniti e i paesi europei stanno inviando, il governo ucraino ha fatto sapere che per la metà di giugno sarà in grado di provare a riconquistare i territori presi dalla Russia nella sua avanzata di queste settimane. Sembra sempre più remoto, insomma, l’obiettivo della Russia di concludere almeno una parte della propria avanzata per il 9 maggio, l’anniversario del giorno in cui nel 1945 l’Unione Sovietica annunciò la fine della Seconda guerra mondiale e la sconfitta della Germania nazista, che secondo diverse testimonianze il presidente russo Vladimir Putin aveva individuato come giorno ideale per celebrare una vittoria militare, anche se ridimensionata rispetto all’inizio della guerra. Questo articolo non è più commentabile. Abbonati al Post per commentare le altre notizie."
14,14,post-2572761,Che differenza c’è tra le armi “difensive” e quelle “offensive”,https://www.ilpost.it/2022/04/28/armi-offensive-armi-difensive/,2022-04-28 13:47:04,"Che differenza c’è tra le armi “difensive” e quelle “offensive”  Se ne sta parlando nella maggioranza di governo perché il M5S è contrario all'invio in Ucraina di armi pesanti Negli ultimi giorni all’interno della maggioranza è nata una discussione relativa all’intenzione del governo di mandare nuove armi pesanti all’Ucraina, ipotesi su cui Giuseppe Conte, leader del Movimento 5 Stelle, si è detto fortemente contrario. Il governo aveva già deciso l’invio di armi attraverso due decreti interministeriali (che non prevedono quindi un passaggio parlamentare), ma ora sta valutando di inviare l’artiglieria pesante, un tipo di armamento che potrebbe essere assai utile agli ucraini nella guerra per il controllo del Donbass. Conte ha sostenuto che l’Italia non dovrebbe mandare armi che «possano travalicare il diritto di legittima difesa», ossia armi offensive, e ha chiesto al presidente del Consiglio Mario Draghi di riferire in Parlamento sulla questione. Anche il leader della Lega, Matteo Salvini, ha mantenuto una posizione non lontana da quella del Movimento, dicendo che più che di armi bisognerebbe «ragionare di pace». Rispetto all’invio di armi offensive, ha detto: «È complicato, mica c’è il missile difensivo e il missile offensivo? Si entra nella soggettività». In realtà una differenza oggettiva c’è, pur non immediata da comprendere dal momento che spesso le armi difensive possono essere anche letali e usate per attaccare. Semplificando, le armi difensive sono quelle impiegate da un paese solo per difendersi da un attacco nemico, mentre quelle offensive possono essere usate anche nella fase di attacco, per esempio per sostenere e portare avanti un’invasione militare. È una distinzione che si comprende meglio con un esempio concreto, un’arma che l’esercito ucraino ha in dotazione e che si è rivelata estremamente utile per contrastare l’invasione russa: il missile anticarro Javelin. È un’arma maneggevole e portatile, di produzione statunitense, con un sistema di guida automatica a infrarossi e una gittata di due chilometri. Armi come questa sono molto efficaci, contribuiscono a rallentare l’avanzata nemica e sono in grado di perforare e distruggere un carro armato. Sono quindi anche in grado di uccidere, ma questo non le rende armi “offensive”, perché se per esempio l’Ucraina decidesse di invadere a sua volta la Russia servirebbero poco: hanno una gittata relativamente ridotta e sono utili soltanto contro i mezzi blindati, non per un’offensiva su larga scala, poiché non sono in grado di causare grandi esplosioni né di provocare molti morti con un solo lancio. Al contrario, le armi più pesanti e con una gittata superiore possono essere considerate offensive. Si trovano alcuni esempi nell’artiglieria che l’Ucraina ha in dotazione: i cannoni (più precisamente obici) di produzione sovietica D-20 da 152 millimetri, o il cingolato 2S1 Gvozdika, che monta un obice da 122 millimetri. Entrambi questi pezzi di artiglieria pesante hanno una gittata compresa tra i 15 e i 25 chilometri. Anche tra le armi che l’esercito italiano ha intenzione di inviare all’Ucraina ce n’è una simile, l’obice da 155 millimetri FH-70, insieme a mezzi blindati come l’Iveco LMV e alcuni missili antinave. La questione delle armi difensive peraltro era emersa già nel 2015, sempre nell’ambito della crisi ucraina. All’epoca era iniziata da poco meno di un anno la guerra nel Donbass, e l’Ucraina aveva chiesto agli Stati Uniti sistemi difensivi letali, provocando un dibattito sul concetto stesso di “armi difensive”. In un articolo di BBC del 5 febbraio 2015, si spiegava che possono essere considerate offensive tutti quei mezzi in grado di «invertire le sorti di una guerra»: jet da combattimento, artiglieria pesante o truppe di terra, per esempio. Al contrario, missili anticarro o mezzi leggeri non possono essere considerati offensivi. Nelle prime fasi della guerra gli Stati Uniti e i paesi europei hanno inviato all’Ucraina prevalentemente armi difensive: Javelin, sistemi di difesa antiaerea portatili (MANPAD) e Switchblade, un particolare tipo di “drone kamikaze”, piccoli missili portatili a forma di aereo il cui obiettivo può essere scelto anche dopo il lancio, attraverso un tablet. Gli Switchblade non sono anticarro, ma danneggiano efficacemente le basi di artiglieria nemiche. In queste ultime settimane, da quando l’esercito russo si è ritirato dal nord e una sua eventuale vittoria in Ucraina è cominciata a sembrare meno certa, sia gli Stati Uniti che diversi paesi europei hanno cominciato a fornire anche armi più pesanti e offensive, tra cui per esempio gli obici americani M777 da 155 millimetri che possono arrivare fino a 40 chilometri di gittata, a seconda delle munizioni impiegate. L’argomento di chi è contrario all’invio di questo genere di armi è che potrebbero causare un’escalation e in ultima istanza un allargamento del conflitto anche negli altri paesi europei, allontanando l’ipotesi di una pace tra le parti. Il tipo di sostegno militare che si fornisce non è infatti una questione di poco conto durante una guerra: fin dalle prime fasi dell’invasione, il presidente russo Vladimir Putin ha avvertito che l’utilizzo o l’invio di jet militari – tra le armi offensive più efficaci e distruttive che ci siano – da parte di un paese terzo all’Ucraina sarebbe stata considerata una minaccia diretta alla Russia e un coinvolgimento diretto di quel paese. Chi invece è a favore dell’invio di armi più pesanti sostiene che senza strumenti adeguati la guerra si trascinerà per molto tempo ancora, e ritiene improbabile che l’Ucraina possa ottenere condizioni soddisfacenti in un eventuale negoziato se non respinge l’avanzata russa nel Donbass, cosa che non può avvenire solamente con armi difensive. Questo articolo non è più commentabile. Abbonati al Post per commentare le altre notizie."
15,15,post-2572606,Il gas russo dividerà l’Europa?,https://www.ilpost.it/2022/04/28/gas-russia-italia-eni-europa/,2022-04-28 08:08:27,"Il gas russo dividerà l’Europa?  Dopo il blocco in Polonia e Bulgaria, c'è il rischio che i paesi europei vadano in ordine sparso per mantenere le forniture, indebolendo il fronte contro la Russia I paesi dell’Unione Europea stanno valutando come rispondere alla decisione della Russia di interrompere le forniture di gas alla Polonia e alla Bulgaria, in seguito al loro rifiuto di pagare in rubli come richiesto dal governo russo. La Commissione europea ha invitato gli stati membri a non cedere alla richiesta, ricordando che potrebbe costituire una violazione delle sanzioni emesse contro la Russia in seguito all’invasione militare dell’Ucraina. Secondo fonti consultate da giornali e agenzie di stampa internazionali, però, c’è un concreto rischio che ogni paese europeo decida per conto proprio, facendo il gioco del presidente russo Vladimir Putin che mira a dividere l’Europa, dopo due mesi in cui l’Unione Europea si era mostrata abbastanza unita nel sanzionare l’economia russa. Complici i minori consumi con l’arrivo della stagione calda, al momento non c’è un’emergenza data dalla riduzione delle forniture di gas, ma una sospensione su larga scala potrebbe comunque avere effetti negativi per buona parte dell’Europa. Alcuni paesi europei dipendono fortemente dal gas russo e hanno necessità di ripristinare le proprie riserve, in vista della prossima stagione fredda. La riduzione delle forniture potrebbe inoltre far aumentare il prezzo del gas, come del resto già avvenuto nelle ultime settimane, complicando ulteriormente la crisi energetica iniziata alla fine della scorsa estate con prezzi molto alti e spesso insostenibili, soprattutto per le aziende con alti consumi energetici. Verso la fine di marzo, Putin aveva deciso che i paesi definiti “ostili”, cioè quelli che avevano imposto sanzioni, avrebbero dovuto pagare in rubli le forniture di gas nonostante i contratti prevedessero espressamente pagamenti in euro o in dollari. In seguito, la Russia aveva approvato un decreto che obbligava Gazprombank, la banca con sede in Svizzera attraverso cui passano i pagamenti per il gas dei paesi europei, a convertire in rubli ogni versamento. La decisione era derivata dalla necessità di superare alcune sanzioni economiche, che avrebbero di fatto reso non accessibili i versamenti in euro effettuati sui conti di Gazprombank. In senso stretto, il sistema consente a chi compra il gas – cioè i paesi europei – di continuare a farlo pagando in euro e dollari, a patto di avere a disposizione un secondo conto presso Gazprombank, in modo che la banca possa effettuare un successivo trasferimento di denaro convertendolo in rubli e passandolo infine sui conti di Gazprom. Il meccanismo consente in questo modo alla società controllata dal governo russo di ricevere i pagamenti in rubli, anche se i versamenti erano stati effettuati inizialmente in euro o dollari da parte dei compratori. La Polonia, tra i paesi più critici nei confronti dell’invasione russa dell’Ucraina, anche perché direttamente confinante con il paese, aveva da subito rifiutato la possibilità di effettuare pagamenti in rubli, ricordando che i contratti stipulati con Gazprom prevedevano i pagamenti in euro o dollari. Alla fine della scorsa settimana il gestore delle forniture di gas in Polonia, PGNiG, non aveva raggiunto un accordo e mercoledì 27 aprile Gazprom ha interrotto le forniture. Qualcosa di analogo è successo nelle stesse giornate con la Bulgaria. Diversi altri paesi europei stanno ancora valutando come comportarsi e potranno permettersi di farlo per qualche settimana, considerato che i prossimi versamenti per le importazioni del gas russo dovranno essere effettuati entro la fine di maggio. I governi dei paesi interessati hanno per ora mantenuto posizioni caute o fatto dichiarazioni sull’importanza di mantenere una linea comune tra partner europei, ma dopo la chiusura delle forniture in Polonia e Bulgaria sembra che diverse grandi aziende di combustibili dipendenti dal gas russo abbiano iniziato a valutare la possibilità di aderire al meccanismo per pagare in rubli. Secondo le fonti consultate dal Financial Times, i gestori in Germania, Austria, Ungheria e Slovacchia si stanno preparando ad aprire i conti secondari presso Gazprombank. La presenza di Germania e Austria non è da poco, considerato che i due paesi sono tra i maggiori importatori di gas russo in Europa. I contatti con i responsabili di Gazprom sono diventati più fitti del solito, proprio in vista delle prossime scadenze per i pagamenti. Per quanto riguarda l’Italia, Eni sta valutando come gestire la situazione, ma non ha ancora assunto una decisione considerato che i prossimi pagamenti per il gas russo sono previsti alla fine di maggio. La società è privata, ma ha comunque forti e storici rapporti con il governo italiano che continua a essere l’azionista di riferimento, e per questo sarà importante vedere quale sarà l’orientamento da parte governativa. Al momento il ministro degli Esteri, Luigi di Maio, ha detto: «La richiesta russa di pagare il gas in rubli è una violazione del contratto. I nostri contatti prevedono il pagamento in euro e noi vogliamo pagare in euro». Vari osservatori hanno fatto notare che, al di là delle attuali valutazioni e degli orientamenti, le prossime indicazioni della Commissione europea potrebbero determinare la tenuta o meno dell’unità di intenti contro la Russia mostrata finora dagli stati membri. Al momento le indicazioni sono infatti piuttosto ambigue e necessitano di alcuni chiarimenti. A inizio aprile, la Commissione aveva diffuso linee guida nelle quali diceva che le aziende importatrici di gas avrebbero potuto aprire un conto presso Gazprombank per emettere pagamenti in euro o dollari, come previsto dai contratti, producendo in seguito una dichiarazione nella quale indicavano che i loro vincoli finivano al momento del versamento. In questo modo, la successiva conversione in rubli sarebbe stata gestita da parte russa e senza un coinvolgimento diretto dei paesi europei interessati. Il decreto russo sui pagamenti prevede però che il pagamento sia considerato terminato solo al momento della conversione in rubli e non prima, cosa che implicherebbe quindi un coinvolgimento del compratore fino all’ultimo passaggio. Il decreto russo prevede comunque alcune eccezioni, e queste potrebbero essere sfruttate dai paesi europei per acquistare il gas venendo incontro solo parzialmente alle richieste della Russia, senza al tempo stesso violare le sanzioni europee contro il paese. Il sistema presenta però diverse ambiguità e per questo sono arrivate alla Commissione numerose richieste per un chiarimento, che dovrebbe essere reso disponibile nei primi giorni della prossima settimana. Questo punto potrebbe essere determinante nel mantenimento o meno di un approccio comune europeo contro la Russia, secondo diversi analisti. Molto dipenderà anche dagli approcci dei paesi con maggiore dipendenza dal gas russo, come la Germania, che nel caso di una chiusura delle forniture potrebbero subire grandi danni alle loro economie. Per ora il governo tedesco ha comunque confermato di voler mantenere il pagamento in euro o dollari come previsto dai contratti con Gazprom, anche se non ha fornito dettagli sull’ipotesi dei conti secondari in rubli presso Gazprombank. Dichiarazioni simili sono state diffuse anche dal governo austriaco e da quello dei Paesi Bassi. Alcuni esponenti politici hanno parlato di «ricatto» da parte della Russia, ma al di là delle decisioni nel breve periodo, nel medio-lungo termine le scelte del governo russo potrebbero rivelarsi controproducenti. Non rispettando i propri contratti sulle modalità di pagamento, Gazprom si sta esponendo sensibilmente e sta mettendo a rischio la propria credibilità come fornitore. Man mano che si presenteranno nuove alternative, i paesi europei potrebbero ridurre le loro importazioni, accogliendo anche le sollecitazioni da parte degli Stati Uniti che propongono nuovi accordi energetici, con l’obiettivo di escludere il più possibile la Russia. Ogni paese sta infatti valutando quali politiche adottare per ridurre la propria dipendenza dal gas russo, accelerando il passaggio alle rinnovabili (che comunque richiede tempo) e valutando nell’immediato la riapertura di centrali a carbone, molto inquinanti e con un grande impatto sull’emissione di gas serra. Per i principali importatori ridurre drasticamente o rinunciare alle importazioni di gas russo nel breve termine sarebbe comunque impensabile, e da questa circostanza derivano le pressioni che rischiano di dividere la linea comune contro la Russia. Questo articolo non è più commentabile. Abbonati al Post per commentare le altre notizie."
16,16,post-2572028,La Germania fornirà sistemi antiaerei all’Ucraina,https://www.ilpost.it/2022/04/26/germania-ucraina-gepard-semoventi-antiaerei/,2022-04-26 17:42:45,"La Germania fornirà sistemi antiaerei all’Ucraina  Dopo molte esitazioni, il governo tedesco dice che invierà circa 50 semoventi antiaerei Gepard all'esercito ucraino Dopo numerose anticipazioni sui media tedeschi dalla mattina di oggi, nel tardo pomeriggio il governo della Germania ha confermato che fornirà all’Ucraina circa 50 sistemi antiaerei, rivedendo sensibilmente le proprie politiche sull’impiego di armi e mezzi militari per le attività di difesa dell’esercito ucraino, in seguito all’invasione da parte della Russia. La decisione è stata confermata dalla ministra delle Difesa tedesca, Christine Lambrecht, nel corso di una riunione di 40 paesi organizzata dall’aeronautica statunitense nella propria sede europea di Ramstein, nel sud-est della Germania. Nelle prossime settimane, il governo tedesco fornirà circa 50 semoventi antiaerei Gepard, mezzi cingolati con una torretta dotata di due cannoni da 35 millimetri. Mezzi corazzati di questo tipo erano stati impiegati dalla fine degli anni Settanta, dopo che ne erano stati prodotti quasi 600 modelli. Da allora questi veicoli non hanno subìto particolari modifiche, ma i loro sistemi di mira sono stati via via aggiornati con nuovi computer e software. I Gepard posso essere utilizzati contro aeroplani, droni, razzi ed elicotteri fino a una distanza di circa 6 chilometri. Lambrecht ha inoltre annunciato che la Germania parteciperà ad alcune sessioni di formazione dei soldati ucraini. Queste attività consentiranno di trasferire conoscenze sul funzionamento di vari semoventi e altre armi a corto e lungo raggio, fornite anche da altri paesi europei. La nuova decisione della Germania segna un cambiamento significativo rispetto alle posizioni delle ultime settimane del governo tedesco, che era stato criticato dagli altri paesi europei e dagli Stati Uniti per avere una posizione debole sul tema delle armi pesanti da fornire all’Ucraina per difendersi. Alla fine della scorsa settimana il cancelliere tedesco, Olaf Scholz, aveva mostrato ancora qualche scetticismo, dicendo di non voler correre il rischio di una estensione ulteriore del conflitto. Scholz a febbraio aveva annunciato un piano da 100 miliardi di euro per potenziare le capacità militari della Germania, ma in seguito il governo era apparso piuttosto esitante sul tema al punto da spingere alcuni osservatori a ipotizzare che le promesse fatte non sarebbero state mantenute. Le esitazioni erano viste come un potenziale segno di debolezza nel piano occidentale di deterrenza nei confronti della Russia. Questo articolo non è più commentabile. Abbonati al Post per commentare le altre notizie."
17,17,post-2571633,Ci sono state esplosioni in Transnistria,https://www.ilpost.it/2022/04/26/guerra-ucraina-russia-notizie-transnistria/,2022-04-26 06:48:58,"Ci sono state esplosioni in Transnistria  Nella regione moldava separatista e filorussa ci sono stati attacchi che la Russia sembra voler sfruttare per aumentare la tensione Lunedì e martedì in Transnistria, la piccola repubblica filorussa e separatista al confine tra Moldavia e Ucraina, ci sono state esplosioni in un edificio del governo a Tiraspol, la capitale. Il consiglio di sicurezza locale ha detto che si tratta di un «attacco terroristico» e che ce ne sono stati altri due in altre zone, contro due antenne radio e contro una struttura militare. Secondo il ministero della Difesa ucraino e il governo della Moldavia, invece, l’attacco all’edificio di Tiraspol sarebbe stato compiuto dalle forze filorusse per creare un pretesto per una possibile invasione. Tiraspol si trova infatti a un centinaio di chilometri da Odessa, la città portuale più importante dell’Ucraina che fino a poche settimane fa era uno degli obiettivi principali dell’esercito russo. L’analista Michael Horowitz ha scritto che anche i media russi stanno riportando la versione degli «attacchi terroristici» e che nelle città della Transnistria, dove da anni è presente un contingente militare russo, verranno organizzati dei checkpoint: «Questo è chiaramente un tentativo russo di aumentare la tensione lì, utilizzando un vecchio schema che abbiamo visto mettere in atto molte volte, anche nel Donbass poche settimane fa». Secondo molti la Moldavia, anche per via della situazione in Transnistria, potrebbe essere il prossimo obiettivo militare della Russia. La presidente moldava Maia Sandu – filoeuropeista ed eletta nel 2020 – ha tenuto una conferenza stampa in cui ha citato esplicitamente questa possibilità, aggiungendo che la Moldavia prenderà tutte le misure possibili per evitare una escalation. Lo scorso venerdì il generale russo Rustam Minnekayev aveva fatto alcune dichiarazioni sui piani della Russia nelle prossime settimane: occupare integralmente il Donbass e tutta l’Ucraina del sud, compresa la città portuale di Odessa. Minnekayev aveva anche parlato della Transnistria, citando esplicitamente la possibilità di conquistare le zone attualmente controllate dall’Ucraina e confinanti con la Transnistria, dove secondo lui «ci sono prove che la popolazione russofona sia perseguitata», un’informazione simile ad altri pretesti che la Russia ha utilizzato in passato per giustificare la propria politica estera aggressiva o veri e propri attacchi militari. Intanto in Ucraina sono continuati gli attacchi russi in varie regioni, tra cui Zaporizhzhia e Mykolaiv, dove sono stati colpiti obiettivi civili. Non si hanno ancora molti dettagli sulle conseguenze dei bombardamenti di domenica e lunedì a cinque stazioni e linee ferroviarie nelle regioni centrali e occidentali ucraine. Le ferrovie sono essenziali per il trasporto di aiuti umanitari e forniture militari in tutto il paese, in particolare quelle che passano per la regione di Leopoli, dove è avvenuto uno degli attacchi. Una profuga di 91 anni viene trasportata su un treno a Pokrovsk, nella regione di Donetsk (AP Photo/Leo Correa) Per oggi è stata fissata la visita del Segretario generale dell’ONU, António Guterres, a Mosca: nel pomeriggio ha incontrato il ministro degli Esteri, Sergei Lavrov, e in serata dovrebbe vedere il presidente russo Vladimir Putin. Giovedì poi Guterres farà una visita analoga a Kiev, in un tentativo di mediare tra le due parti. Circola molto scetticismo sulla possibilità che questo tentativo vada a buon fine: alla fine del suo incontro con Guterres, Lavrov ha lasciato intendere che secondo la Russia al momento non ci sono le condizioni giuste per trattare con l’Ucraina. Nella base aerea di Ramstein, in Germania, si stanno invece incontrando i rappresentanti di oltre quaranta paesi per parlare di nuovi aiuti militari verso l’Ucraina: ci si aspetta che il governo tedesco annunci a breve l’invio di 50 semoventi antiaerei. I colloqui saranno condotti dagli Stati Uniti e vi parteciperanno diversi membri della NATO. Questo articolo non è più commentabile. Abbonati al Post per commentare le altre notizie."
18,18,post-2571351,La Russia sta attaccando anche l’Ucraina centrale e occidentale,https://www.ilpost.it/2022/04/25/guerra-ucraina-visita-blinken-austin/,2022-04-25 07:35:00,"La Russia sta attaccando anche l’Ucraina centrale e occidentale  Tra domenica e lunedì sono state bombardate città e stazioni ferroviarie, mentre in Russia è esploso un deposito di carburante Tra domenica e lunedì gli attacchi russi si sono spinti fino alle regioni centrali e occidentali dell’Ucraina: il capo delle ferrovie ucraine, Oleksandr Kamyshin, ha scritto su Telegram che «nel giro di un’ora cinque stazioni ferroviarie» sono state colpite, e che almeno 16 treni passeggeri sono stati fermati. Ha anche aggiunto che ci sono vittime coinvolte, ma non ha specificato quante. Uno degli attacchi è avvenuto nella città di Krasne, a est di Leopoli. Il governatore della regione di Vinnytsia, nella parte più centrale del paese, Sergei Borzov, ha detto che sono state colpite due città. Nonostante la conquista di Mariupol rivendicata dal governo russo, nel weekend gli attacchi alla città nel sudest dell’Ucraina sono continuati, indirizzati anche all’acciaieria Azovstal dove si sono asserragliati centinaia di civili e soldati ucraini. In questi giorni, durante i quali si è festeggiata la Pasqua ortodossa, le forze russe si sono rifiutate di accettare una tregua e di far uscire i civili da Mariupol. Inoltre, secondo il ministero della Difesa russo, nella notte tra domenica e lunedì è stata colpita una raffineria di petrolio a Kremenchuk, che si trova circa 150 chilometri a nordest di Dnipro, oltre che 56 strutture militari. The illegal and unprovoked invasion of Ukraine is continuing.  The map below is the latest Defence Intelligence update on the situation in Ukraine – 25 April 2022  Find out more about the UK government's response: https://t.co/IxAhJf53n3 🇺🇦 #StandWithUkraine 🇺🇦 pic.twitter.com/lVBKmrL0iO — Ministry of Defence 🇬🇧 (@DefenceHQ) April 25, 2022  Durante una delle offensive a Mariupol, sembra che sia stato attaccato un reggimento ucraino dove militava l’ex calciatore italiano Ivan Luca Vavassori, che ha 30 anni e in passato ha fatto il portiere in varie squadre di Serie C. Ora è nella legione internazionale, arruolato nell’esercito ucraino. Lunedì sul suo profilo Instagram è stata pubblicata una storia, non è ancora chiaro da chi, in cui c’è scritto che «stanotte, durante una ritirata per recuperare alcuni feriti […] due convogli sono stati distrutti dall’esercito russo. In uno di questi apparentemente c’era Ivan. Stiamo facendo del nostro meglio per capire se ci sono persone sopravvissute». The moment of the explosion at the fuel facility in Bryansk. https://t.co/WR8T2GqR5x pic.twitter.com/S6RZY5ZF3E — Rob Lee (@RALee85) April 25, 2022  Mentre l’offensiva russa si intensifica domenica alcuni serbatoi di carburante a Bryansk, in Russia, hanno preso fuoco. Bryansk si trova a nord dell’Ucraina, a circa 100 chilometri dal confine. L’incendio sta andando avanti da stanotte ed è stato confermato dai media russi, che però non hanno fornito informazioni su cosa l’abbia causato. Gli attacchi russi sono avvenuti poche ore dopo che Antony Blinken, segretario di Stato americano, e Lloyd Austin, segretario alla Difesa, erano stati a Kiev e si erano incontrati con il presidente ucraino Volodymyr Zelensky. Sono stati i primi membri del governo statunitense a compiere un viaggio in Ucraina, dopo che diversi leader occidentali, tra cui il primo ministro britannico Boris Johnson, la presidente della Commissione Europea Ursula von der Leyen e il primo ministro spagnolo Pedro Sánchez, si erano incontrati con Zelensky in queste settimane a Kiev. Blinken e Austin hanno viaggiato in segreto per ragioni di sicurezza e alcuni giornalisti che erano con loro non hanno potuto comunicare nulla fino al loro ritorno, scrive Associated Press. Durante l’incontro con Zelensky, Blinken e Austin hanno annunciato che parte di un pacchetto di aiuti militari già anticipato da Biden (del valore di 322 milioni di dollari su 723 totali) andrà direttamente all’Ucraina; la restante parte verrà destinata per sostenere quei paesi, principalmente membri della NATO, che hanno rifornito l’Ucraina di armi fin dall’inizio dell’invasione russa. In una conferenza stampa tenuta al confine con la Polonia, dopo la visita, Austin ha detto: «Vogliamo vedere la Russia indebolita al punto tale da non poter più fare quel che è riuscita a fare finora invadendo l’Ucraina». A sinistra Austin, al centro Zelensky, a destra Blinken (Ukrainian Presidential Press Office via AP) Inoltre il governo americano ha detto che verrà riaperta l’ambasciata americana di Kiev, con l’incarico di ambasciatrice assegnato alla diplomatica Bridget Brink: era dal 2019 che mancava un diplomatico statunitense in Ucraina. La Russia ha risposto all’iniziativa statunitense attraverso l’ambasciatore russo a Washington, che ha definito inaccettabile questa situazione in cui «gli Stati Uniti riversano armi in Ucraina, chiediamo che questa pratica finisca». Questo articolo non è più commentabile. Abbonati al Post per commentare le altre notizie."
19,19,post-2571103,La Russia continua a bombardare Mariupol,https://www.ilpost.it/2022/04/24/russia-mariupol-ucraina-notizie/,2022-04-24 15:36:36,"La Russia continua a bombardare Mariupol  Nonostante Putin avesse rivendicato la conquista della città: intanto non è stata concessa nessuna tregua per la Pasqua ortodossa Nonostante giovedì il presidente russo Vladimir Putin avesse rivendicato la vittoria nella battaglia per la conquista di Mariupol, sotto assedio per quasi due mesi, i bombardamenti dell’esercito russo sulla città non si sono mai fermati e non è stato nemmeno possibile evacuare le decine di migliaia di civili che vi si trovano. La rivendicazione russa era infatti arrivata nonostante lo stabilimento siderurgico Azovstal, nella zona portuale della città, non fosse stato liberato dai soldati ucraini che sono asserragliati all’interno e che lo stanno difendendo. Putin aveva ritenuto che provare ad assaltare da terra lo stabilimento fosse controproducente, e aveva dato l’ordine di circondarlo e impedire che nessuno ne uscisse se non dopo essersi arreso. La resa però non è arrivata e l’esercito russo ha quindi continuato a bombardare lo stabilimento quasi ininterrottamente. Peraltro, oltre ai soldati ucraini, si stima che nei sotterranei dell’acciaieria ci siano circa mille civili, le cui scorte di acqua e cibo starebbero ormai finendo. A proposito degli attacchi su Mariupol, il presidente ucraino Volodymyr Zelensky ha detto sabato che se la Russia dovesse uccidere uno solo dei soldati ucraini che stanno difendendo l’acciaieria, o se dovesse annunciare un referendum sull’indipendenza delle regioni meridionali parzialmente occupate finora, l’Ucraina sospenderà i negoziati di pace. Intanto stanno proseguendo gli attacchi russi nelle zone orientali dell’Ucraina, diventate il principale obiettivo della Russia, e non è stata concessa nessuna tregua per la Pasqua ortodossa, che si festeggia oggi. Questo articolo non è più commentabile. Abbonati al Post per commentare le altre notizie."
20,20,post-2570946,C’è stato un attacco missilistico a Odessa,https://www.ilpost.it/2022/04/23/russia-ucraina-guerra-notizie-aggiornamenti/,2022-04-23 15:56:22,"C’è stato un attacco missilistico a Odessa  I missili hanno colpito una struttura militare e due edifici residenziali, uccidendo almeno 5 persone Sabato intorno alle 14 due missili russi hanno colpito la città di Odessa, uno dei principali porti ucraini sul Mar Nero. I missili hanno colpito una struttura militare e due edifici residenziali, uccidendo almeno 5 persone e ferendone 18. Odessa si trova nel sud dell’Ucraina e secondo quanto detto venerdì dal generale russo Rustam Minnekayev sarà uno dei prossimi obiettivi militari della Russia. Secondo Minnekayev il piano della Russia per le prossime settimane sarà di occupare integralmente il Donbass e tutta l’Ucraina del sud, cosa che le darebbe accesso alla Transnistria, una repubblica separatista filorussa che si trova all’interno della Moldavia. Nella notte tra venerdì e sabato nel suo messaggio quotidiano alla nazione, il presidente ucraino Volodymyr Zelensky ha commentato queste dichiarazioni avvertendo che l’invasione dell’Ucraina da parte della Russia potrebbe essere solo l’inizio di un conflitto più ampio, e che il governo russo starebbe pensando di invadere altri paesi, come appunto la Moldavia. Di una possibile invasione russa della Moldavia si parla da diverso tempo, e secondo Zelensky le parole del generale Minnekayev ne sarebbero la conferma. In risposta alle parole del generale russo, inoltre, il ministro degli Esteri moldavo ha convocato l’ambasciatore russo in Moldavia per chiedere chiarimenti, esprimendo «profonda preoccupazione» per le dichiarazioni di Minnekayev. Intanto stanno continuando i bombardamenti russi in tutta la città di Mariupol, che la Russia ha ormai già conquistato. Gli attacchi si stanno concentrando sull’acciaieria Azovstal, l’unico posto in città ancora controllato dalle forze ucraine. Nello stabilimento rimangono asserragliati migliaia di soldati ucraini e si stima che nei sotterranei siano nascosti almeno mille civili. Questo articolo non è più commentabile. Abbonati al Post per commentare le altre notizie."
21,21,post-2570434,L’esercito russo dice di volere prendere tutto l’est e il sud dell’Ucraina,https://www.ilpost.it/2022/04/22/guerra-ucraina-russia-notizie-live/,2022-04-22 06:12:03,"L’esercito russo dice di volere prendere tutto l’est e il sud dell’Ucraina  Lo ha detto un colonnello alle agenzie stampa russe: è un'ipotesi che circolava da settimane fra osservatori e analisti Il presidente ucraino Volodymyr Zelensky ha detto che la Russia ha rifiutato una tregua per la Pasqua ortodossa, che sarà questo weekend perché segue il calendario giuliano e non quello gregoriano, come la Pasqua cattolica. Secondo il governo ucraino è un segno del fatto che la Russia non sarebbe intenzionata davvero a trovare una soluzione al conflitto. Venerdì mattina un colonnello dell’esercito russo, parlando con le agenzie stampa russe, ha fatto inoltre sapere che l’obiettivo per le prossime settimane di guerra sarà occupare tutto l’est e il sud dell’Ucraina. Nel frattempo il presidente russo Vladimir Putin giovedì ha detto che le forze russe hanno conquistato Mariupol, anche se nell’acciaieria di Azovstal rimangono asserragliati migliaia di soldati ucraini che al momento non hanno intenzione di arrendersi. Putin ha ordinato di non procedere con l’assalto all’acciaieria, che è una specie di città fortificata, complicata da conquistare: le forze russe potrebbero rimanere impegnate a lungo e subire ingenti perdite in caso di combattimento. Questo articolo non è più commentabile. Abbonati al Post per commentare le altre notizie."
22,22,post-2569768,La macchina degli aiuti umanitari in Moldavia e Ucraina,https://www.ilpost.it/2022/04/21/aiuti-umanitari-moldavia-ucraina/,2022-04-21 12:49:24,"La macchina degli aiuti umanitari in Moldavia e Ucraina  Include organizzazioni internazionali e autorità locali, e funziona facendo girare bene gli ingranaggi messi a punto nelle crisi passate La stazione degli autobus di Palanca, città al confine tra Moldavia e Ucraina, si trova in un piazzale circondato da terreni brulli e pianeggianti, su cui soffia spesso un vento fortissimo proveniente dal mare. Circa una settimana dopo l’inizio dell’invasione russa, le organizzazioni umanitarie internazionali e le autorità moldave hanno scelto questo piazzale, a poche centinaia di metri dalla frontiera, come punto di raccolta per gli autobus messi a disposizione delle migliaia di profughi in arrivo dall’Ucraina. La stazione degli autobus a Palanca (© European Union 2022, foto di Yon Savin) Oggi la stazione è più attrezzata rispetto a inizio marzo, ma i lavori per allargarla continuano, ci sono camion, ruspe e mucchi di terra al limitare del piazzale. È un buon punto per guardare come viene gestito l’enorme sforzo umanitario in corso per affrontare la crisi generata dalla guerra in Ucraina, con tutti i problemi organizzativi e logistici che ne conseguono. La risposta delle associazioni si è infatti strutturata giorno dopo giorno, insieme all’aggravarsi della crisi umanitaria, attraverso prassi consolidate dall’esperienza accumulata in altri contesti, per esempio nelle crisi ad Haiti, in Iraq, in Siria e in Yemen. Secondo diverse associazioni umanitarie, la crisi ucraina avrebbe però una sua specificità e sarebbe in continua evoluzione, con flussi di profughi mutevoli, anche a causa dell’imprevedibilità dell’offensiva militare russa. Nelle ultime settimane la risposta umanitaria si è quindi sviluppata per rimanere flessibile. La flessibilità è un concetto citato anche da Chloe Mandelbaum, project manager della ong francese ACTED, che è una delle associazioni presenti in Moldavia insieme a Intersos, l’Alto commissariato per i rifugiati dell’ONU (UNHCR), l’UNICEF, la Croce rossa internazionale, People in need (PIN), l’Organizzazione internazionale per le migrazioni (IOM) e altre ancora. ACTED è incaricata per esempio di organizzare i convogli di autobus che dalla stazione raccolgono i profughi e li portano verso la capitale moldava, Chișinău. Da lì molte persone proseguono il viaggio verso altri paesi, altre si stabiliscono nei centri di accoglienza. Attualmente i profughi arrivati in Moldavia sono quasi 430mila, di cui circa il 70 per cento non si è fermato e si è diretto altrove. Auto in fila per entrare a Palanca (© European Union 2022, foto di Yon Savin) «La cosa che giornalisti e altre organizzazioni ci chiedono più spesso è quanti altri profughi ci aspettiamo» dice Mandelbaum. «Ma noi non siamo in grado di fare previsioni. La maggior parte delle volte devo chiamare gli autobus con un preavviso di quindici minuti, ed è per questo che la capacità deve essere alta, abbiamo mezzi per trasportare fino a duemila persone in un giorno». I profughi che arrivano alla stazione di Palanca dalla frontiera vicina trovano un punto ristoro che distribuisce pasti e bevande calde, container riscaldati dove possono riposarsi, beni di prima necessità come spazzolini e altro che possono aver lasciato indietro nella fretta di partire. Le organizzazioni distribuiscono anche una SIM con cui si può navigare e telefonare dalla Moldavia, oltre a giochi per bambini e bambine, che qui arrivano in gran quantità, di solito accompagnati dalle madri e dalle nonne. «Visto che i profughi qui sono perlopiù persone vulnerabili vogliamo costruire un recinto intorno al piazzale, con un servizio di guardiania non armata» prosegue Mandelbaum. «Il nostro compito principale è proteggere queste persone, farle sentire al sicuro, quindi per prevenire qualsiasi eventualità meglio delimitare lo spazio». Mettere restrizioni all’accesso serve anche a monitorare e gestire meglio gli aiuti che arrivano dall’esterno, talvolta incontrollati. Mandelbaum ricorda per esempio che un giorno si è presentato al piazzale un ragazzo partito da Parigi con la macchina per portare personalmente un carico di vestiti, che però non era né richiesto né necessario. Valentina Romanenko, profuga ucraina, con sua madre e con le sue due figlie (© European Union 2022, foto di Yon Savin) Anche su questo aspetto le associazioni umanitarie insistono molto. In una crisi è molto facile che certi aiuti arrivino in eccesso, o che altri in teoria necessari non arrivino affatto. Negli anni le associazioni umanitarie hanno sviluppato e perfezionato un sistema definito cluster, secondo cui una singola organizzazione guida e coordina le operazioni, e tutte le altre intorno ricevono istruzioni operando in uno specifico ambito e formando dei gruppi (cluster) in modo da non duplicare gli sforzi disperdendo risorse inutilmente. Gli ambiti possono essere vari a seconda delle caratteristiche della crisi: dall’educazione alla costruzione dei campi profughi, passando per la logistica e le telecomunicazioni. Nella crisi ucraina è l’UNHCR a guidare le operazioni, poiché si tratta di una crisi principalmente di rifugiati. Dal punto di vista logistico, le associazioni umanitarie incontrano due principali ostacoli in Ucraina: il primo ovviamente è raggiungere le aree occupate dall’esercito russo, che in queste settimane ha sistematicamente impedito l’accesso degli aiuti umanitari e la formazione di corridoi per i civili. «A Mariupol ci appoggiamo alla Croce rossa internazionale e all’ONU che tentano di negoziare un accesso alla città, purtroppo non riuscendoci» racconta Georgiana Cremene di People in need (PIN), ong che ha sede in Repubblica Ceca. «A Sumy invece siamo riusciti a entrare con due grossi convogli dell’ONU, ma ne servirebbero molti altri, la situazione è critica anche lì». L’altro ostacolo, continua Cremene, è muoversi sui territori che sono stati a lungo occupati dai russi, e che ora sono disseminati di mine e ordigni inesplosi. «Ma gradualmente stiamo riuscendo ad aumentare il flusso di beni alimentari e kit igienici anche lì. In molte altre zone invece riusciamo ad arrivare con relativa facilità, consegniamo regolarmente nelle aree di Kharkiv, Zaporizhzhia e nelle regioni di Donetsk e Luhansk». Finora gli aiuti di PIN sono arrivati via treno, con 12 convogli cargo provenienti dalla Repubblica Ceca. ACTED invece ha un centro logistico in Polonia, da cui distribuisce gli aiuti verso Leopoli e verso punti di raccolta e magazzini in varie città ucraine. Georgiana Cremene di PIN ed Emily Beadle di ACTED (© European Union 2022) Ma il grosso degli sforzi economici non è impiegato nella fornitura di beni di prima necessità. Lo strumento principale su cui si sta investendo è l’assistenza finanziaria, attraverso un sistema messo a punto con i governi locali, sia in Ucraina che in Moldavia, per mettere a disposizione dei rifugiati una somma di denaro mensile. Per molti motivi questa viene ritenuta la misura più efficace e anche più dignitosa per gli stessi rifugiati, i quali possono decidere senza restrizioni come spendere i soldi che ricevono. L’erogazione del denaro può avvenire in vari modi: in Moldavia ci si può registrare online o presso i centri di accoglienza, dopodiché si riceve una carta con cui si possono prelevare i soldi in tutti gli sportelli della banca nazionale (ma solo in Moldavia). In Ucraina invece la misura è rivolta ai profughi interni, che sono oltre 7 milioni di persone. Le associazioni umanitarie stanno lavorando insieme alle autorità locali per registrarle e fornire loro una somma mensile direttamente sui conti correnti. «L’Ucraina è un paese molto digitalizzato e tecnologicamente avanzato» spiega Yorgos Kapranis, coordinatore degli aiuti umanitari per l’Unione Europea in Ucraina. «A parte le zone più colpite dal conflitto, per esempio Mariupol e Kharkiv, nella maggior parte del paese l’economia continua a girare, i bancomat funzionano. L’assistenza finanziaria è il modo più rapido e meno dispendioso dal punto di vista logistico per aiutare chi ne ha bisogno». Kapranis si trova a Kiev in questo momento, e dice che la scorsa settimana i treni verso la città erano pieni di gente, c’era un’aria di ritorno alla normalità, per quanto possibile. Sia il sistema di assistenza in Ucraina che quello in Moldavia sono finanziati dalle agenzie dell’ONU e dalla Commissione Europea, attraverso il ramo che si occupa degli aiuti umanitari (DG ECHO, acronimo che sta per Direzione generale per la protezione civile e le operazioni di aiuto umanitario europee). In totale l’Unione Europea ha stanziato 143 milioni di euro per fronteggiare la crisi ucraina, di cui 50 annunciati questa settimana: 45 destinati all’Ucraina e 5 alla Moldavia. Un centro a Chișinău dove ci si può registrare per ricevere l’assistenza finanziaria (© European Union 2022, foto di Yon Savin) Sono soldi che servono a fornire assistenza medica, a portare approvvigionamento idrico dove non c’è, a dare sostegno alle donne che hanno subìto abusi e violenze. Ma soprattutto, servono a contribuire all’assistenza finanziaria per i profughi. Per quanto riguarda l’Ucraina, la somma messa a disposizione è di circa 70 euro mensili per persona (2200 grivnie ucraine), sia che siano bambini o adulti; in Moldavia i profughi ricevono invece circa 110 euro per persona (2200 lei moldavi). Le due somme sono state concordate con i governi locali sulla base del costo della vita e dei servizi nei rispettivi paesi, in modo tale da non creare squilibri in particolare in Moldavia, che ospita un numero molto alto di rifugiati in rapporto alla popolazione. Questo punto è ripetuto spesso dalle associazioni umanitarie. Quando ci sono crisi umanitarie capita che un primo slancio di solidarietà venga seguito da una fase di stanchezza, durante la quale possono nascere malumori nella popolazione locale. In Moldavia c’è stata una grande disponibilità da parte della comunità locale, la maggior parte dei rifugiati viene ospitata in case private. Ma le associazioni umanitarie temono che questa solidarietà possa mostrare fisiologici segni di cedimento sul lungo periodo, ed è per questo che anche chi ospita rifugiati per più di una settimana viene sostenuto con un aiuto finanziario, equivalente a circa 190 euro una tantum. Olga, profuga ucraina, e suo figlio Mark nella loro stanza al centro di accoglienza Moldexpo (© European Union 2022, foto di Yon Savin) «Una caratteristica molto specifica di questa crisi è il suo legame diretto con lo sviluppo economico e sociale della comunità» dice Francesca Bonelli, responsabile dell’UNHCR per la Moldavia, mentre mostra come si è attrezzato uno dei centri di accoglienza più grandi di Chișinău, Moldexpo, uno spazio fieristico riconvertito. «Le famiglie moldave sono state incredibilmente solidali, hanno aperto le loro case. Però il contesto economico è difficoltoso, la Moldavia è un paese povero. I soldi che diamo alle persone che scappano dall’Ucraina sono anche un modo per sostenere l’economia locale, perché i rifugiati diventano clienti, vanno nei negozi del posto, spendono». Anche Bonelli parla della risposta umanitaria in termini di flessibilità e velocità di adattamento. Racconta che si sta cercando di aumentare la capienza dei centri di accoglienza sparsi per la Moldavia, perché in caso di un attacco a Odessa ci si aspetta l’arrivo di circa 500mila profughi nel giro di poco più di una settimana. «Il piano è di trasportarli il più in fretta possibile, quindi stiamo intensificando gli autobus, ma la rete stradale del paese non è comunque adatta a permettere uno spostamento di così tante persone in poco tempo, non c’è un’autostrada. Quindi stiamo lavorando anche sull’ampliamento delle strutture di accoglienza». Moldexpo è costituito da un padiglione dove i rifugiati possono registrarsi per ricevere la carta con i soldi da spendere, e un altro padiglione ancora più grande, un ex magazzino, in cui sono state ricavate decine di alloggi per chi vuole stabilirsi lì. Tuttavia non sempre i centri di accoglienza moldavi sono ben attrezzati come quello di Moldexpo. A circa un’ora da Chișinău, nella piccola città di Anenii Noi, c’è un centro di accoglienza che prima era un asilo nido e poi ha ospitato uffici, composto da un paio di bassi caseggiati circondati da un giardino incolto. Da circa un mese la struttura ospita rifugiati ucraini: oggi sono circa 30, di cui 13 donne e 7 bambini, ma ci sono solo due docce e la struttura è in attesa di ricevere un frigorifero. Quanto siano attrezzati i centri di accoglienza non dipende tanto dalla posizione, spiega Emily Beadle di ACTED, ma da altri fattori. «Ci sono centri in aree rurali con standard molto migliori di alcuni nei centri urbani, e viceversa. Piuttosto, dipende dall’uso a cui era destinata la struttura prima di essere convertita». Beadle dice che comunque ciascun centro può fare richiesta al governo o direttamente alle associazioni umanitarie per ricevere assistenza o forniture di servizi che mancano, motivo per cui le ong vanno spesso a fare visita ai centri dove non sono fisicamente presenti, in modo da valutare eventuali necessità. Una delle docce del centro di Anenii Noi (© European Union 2022) Il fatto che il centro di Anenii Noi sia più spartano rispetto ad altri ha portato alcuni rifugiati ucraini a fermarsi poco, non più di qualche giorno, per poi spostarsi in altre strutture. Ma anche sotto questo aspetto il comportamento delle persone non è prevedibile e varia moltissimo. Le prime rifugiate che ha ospitato il centro, per esempio, sono Olga e Lyudmyla, due donne settantenni provenienti da Odessa. Si trovano molto bene qui e lo preferiscono al centro di Moldexpo dove sono rimaste per un breve periodo: secondo loro è troppo dispersivo e soprattutto è più lontano dalla loro città. A metà marzo le due donne sono scappate da Odessa insieme – sono amiche di lunga data – perché non ce la facevano più a convivere con il pensiero di poter essere attaccate da un momento all’altro, sentendo il rumore delle esplosioni. Vivevano vicino al mare e anche solo la vista delle navi russe all’orizzonte le impauriva. «Mi ricordo l’estate dello scorso anno che passeggiavamo sul lungomare, al sole» racconta Olga. «Ci dicemmo che la vita era bella e che eravamo fortunate a goderci la pensione in una città meravigliosa come la nostra. Ci manca moltissimo». Questo articolo non è più commentabile. Abbonati al Post per commentare le altre notizie."
23,23,post-2569988,Putin ha rivendicato la conquista di Mariupol,https://www.ilpost.it/2022/04/21/live-russia-ucraina-notizie-guerra/,2022-04-21 09:17:56,"Putin ha rivendicato la conquista di Mariupol  Giovedì mattina aveva bloccato l'assalto all'acciaieria Azovstal della città, dove ci sono ancora 2mila soldati ucraini e centinaia di civili Giovedì il presidente russo Vladimir Putin ha rivendicato la vittoria nella battaglia per la conquista di Mariupol, città portuale nel sud-est del paese sotto assedio da quasi due mesi. La mattina stessa tuttavia Putin aveva ordinato al proprio esercito di fermare l’assalto all’acciaieria Azovstal, dove da giorni sono asserragliati i soldati ucraini e circa mille civili, indicando di circondare l’area, bloccare ogni via di fuga e proporre «a tutti quelli che non avevano deposto le armi di farlo». A Mariupol la resistenza ucraina è ormai ridotta solo all’acciaieria Azovstal: secondo gli Stati Uniti, che nel frattempo hanno annunciato un nuovo consistente pacchetto di aiuti militari per l’Ucraina, ci sono comunque dubbi sul fatto che adesso Putin controlli effettivamente la città. La conquista di Mariupol sarebbe il primo obiettivo militare della Russia in questa “seconda fase” della guerra, in cui l’esercito russo sta intensificando gli attacchi nell’est dell’Ucraina per conquistare tutto il Donbass. In queste ore sono stati attaccati oltre mille obiettivi lungo un fronte di quasi cinquecento chilometri e sono stati occupati più di 40 paesi nella regione del Donetsk. Intanto i corridoi umanitari previsti per giovedì in uscita da Mariupol non hanno funzionato, e solo 79 persone sono riuscite a evacuare. Nel frattempo, alcune testimonianze e immagini satellitari diffuse oggi indicherebbero che l’esercito russo abbia scavato una fossa comune non lontano dalla città, dove avrebbe seppellito e nascosto decine di civili uccisi nei bombardamenti. Questo articolo non è più commentabile. Abbonati al Post per commentare le altre notizie."
24,24,post-2569568,I soldati ucraini di Mariupol non hanno accettato l’ultimatum della Russia,https://www.ilpost.it/2022/04/20/russia-ucraina-mariupol-azovstal/,2022-04-20 15:25:32,"I soldati ucraini di Mariupol non hanno accettato l’ultimatum della Russia  Ma la conquista della città da parte dei russi sembra comunque questione di ore: intanto Zelensky continua a chiedere più armi Anche oggi, come era già avvenuto nei giorni scorsi, i soldati ucraini asserragliati nell’acciaieria Azovstal di Mariupol non hanno accettato la resa offerta loro dai russi, che da settimane assediano e bombardano la città portuale ucraina. Le parti sembravano essersi accordate per la creazione di un cosiddetto “corridoio umanitario” per permettere l’evacuazione dalla città di donne, bambini e anziani: le operazioni avrebbero dovuto iniziare ore fa, ma non ci sono ancora conferme al riguardo e circola parecchio scetticismo sulla reale volontà russa di rispettare gli accordi. Mariupol è considerato il primo obiettivo militare della “seconda fase” della guerra in Ucraina, che nei piani della Russia dovrebbe portare alla conquista di tutto il Donbass (oggi le forze russe ne controllano solo una parte). La conquista della città permetterebbe al governo russo di vantare la prima importante vittoria militare dall’inizio dell’invasione, e permetterebbe il trasferimento dei soldati russi impegnati a Mariupol verso altri fronti di guerra. Una vittoria russa viene considerata ormai inevitabile, e Mariupol potrebbe cadere nel giro di qualche ora. Secondo un rapporto dell’intelligence britannica, comunque, l’offensiva nel Donbass non starebbe andando spedita come l’esercito russo aveva previsto e starebbe incontrando parecchie difficoltà. Nel rapporto si dice che questo si deve in particolare alla resistenza ucraina e agli ostacoli “ambientali,  logistici e tecnici” incontrati. Questo articolo non è più commentabile. Abbonati al Post per commentare le altre notizie."
25,25,post-2569319,La guerra in Ucraina fin qui,https://www.ilpost.it/2022/04/19/guerra-ucraina-russia-2/,2022-04-19 14:45:57,"La guerra in Ucraina fin qui  Breve racconto di quello che è successo da quando è iniziata l'invasione russa, e perché si parla di “seconda fase” del conflitto, per chi si è perso dei pezzi L’invasione russa in Ucraina è iniziata il 24 febbraio, quasi due mesi fa. Le truppe russe hanno attaccato da sud (dalla Crimea, annessa alla Russia nel 2014 dopo un’occupazione militare e un referendum considerato illegale praticamente da chiunque), da nord (dalla Bielorussia, stato alleato della Russia, dove governa in maniera estremamente autoritaria il dittatore Alexander Lukashenko) e da est (verso il Donbass, la regione più orientale dell’Ucraina dove era già in corso una guerra dal 2014 tra separatisti filorussi ed esercito ucraino). L’obiettivo del presidente russo Vladimir Putin era di conquistare la capitale Kiev in pochissimi giorni, destituire il governo guidato dal presidente ucraino Volodymyr Zelensky e instaurare un “governo fantoccio” filorusso, in modo da trasformare l’Ucraina in una specie di stato satellite della Russia. Putin non ha mai apertamente parlato di una tempistica per raggiungere il suo obiettivo, ma tutte le scelte militari fatte dalla Russia suggeriscono senza troppi dubbi che l’idea iniziale del governo russo fosse una cosiddetta “guerra lampo”. Le cose comunque sono andate diversamente, ed è per questo che oggi si parla dell’inizio della “seconda fase” della guerra: perché la “prima fase” è fallita, alla fine di marzo, e la Russia si è dovuta organizzare diversamente. Sui motivi dell’invasione si è discusso molto negli ultimi due mesi. Il governo russo ha sostenuto più volte, anche tramite una efficace e sistematica propaganda di stato, che la guerra servisse a “denazificare” l’Ucraina e a proteggere la popolazione russofona nel Donbass: due argomenti che però sono sembrati pretestuosi e basati su premesse false. I sostenitori o simpatizzanti delle posizioni russe hanno parlato per lo più di una reazione “legittima” russa in risposta al cosiddetto “allargamento a est” della NATO, cioè quel processo che negli ultimi decenni ha portato diversi paesi ex sovietici a entrare nell’alleanza atlantica; un’interpretazione che però non tiene conto del fatto che l’entrata dell’Ucraina nella NATO non era vista come un’opzione praticabile da tempo, e che non considera la sempre maggiore aggressività mostrata dalla politica estera russa negli ultimi anni (per esempio in Siria). Secondo la maggior parte degli analisti, l’invasione russa sarebbe stata il risultato di vari fattori, tra cui una possibile “sindrome di accerchiamento” vissuta dal governo di Mosca (si parla di percezione: che sia stata reale o no è un altro discorso, e difficilmente misurabile in maniera oggettiva), e soprattutto l’ambizione di Putin di rifare della Russia una grande potenza, un paese di nuovo al centro della politica internazionale. Ci sarebbe stata anche l’opportunità, per la Russia: cioè la convinzione, non solo del governo russo ma di quasi tutti gli analisti e governi occidentali, che dal punto di vista militare non ci sarebbe stata storia, che le truppe russe avrebbero sbaragliato la resistenza ucraina nel giro di pochi giorni. Le mappe qui sotto mostrano come si è evoluta la situazione nelle settimane precedenti all’invasione, con gli assembramenti di nuove unità dell’esercito russo vicino al confine ucraino, i luoghi dove sono avvenuti attacchi via terra e quelli colpiti dai missili. I primi giorni di guerra non hanno però portato a quello che sperava il governo russo. I motivi del fallimento russo sono stati diversi: tra gli altri, la tenacia della resistenza ucraina, che ha beneficiato dell’arrivo di una quantità di armi che è stata definita «senza precedenti in una grande guerra moderna» e che è stata simbolicamente guidata da Zelensky, che fino a prima di essere eletto presidente era attore e comico; la decisione russa di mandare al fronte coscritti e riservisti, spesso giovanissimi e senza esperienza; la mancata conquista della supremazia dello spazio aereo ucraino, risultante da un attacco iniziale russo poco efficace contro aerei e sistemi antiaerei del nemico; e l’errore russo di non avere un piano “B” nel caso in cui il piano “A”, cioè la rapida conquista di Kiev, non avesse avuto successo, non riuscendo quindi a garantire rifornimenti di armi, munizioni, cibo e uomini al fronte per un periodo superiore ai pochi giorni inizialmente previsti. L’invasione ha portato anche all’approvazione di sanzioni europee e statunitensi senza precedenti, le prime di una serie ancora in discussione e che stanno colpendo in maniera rilevante l’economia russa. Le sconfitte militari più evidenti nella “prima fase” si sono viste nel nord dell’Ucraina, nelle zone di Kiev e Chernihiv, dove le truppe russe non sono riuscite a sfondare e anzi sono state prima rallentate e poi quasi accerchiate dalle forze ucraine, fino a essere costrette a ritirarsi. Nelle prime settimane di guerra la Russia ha ottenuto comunque alcuni successi militari nel sud e nell’est dell’Ucraina: sia perché ha fatto più ricorso a militari con maggiore esperienza, per esempio quelli provenienti dalla Crimea; sia perché le linee di rifornimento, quelle che avevano creato così tanti problemi nel nord, in queste regioni erano più corte, quindi più facilmente difendibili. Le vittorie sono comunque state inferiori a quanto ci si aspettasse. Nel Donbass la Russia ha esteso di poco il suo controllo al di là delle repubbliche autoproclamate di Donetsk e Luhansk, che occupano solo una parte delle regioni geografiche ucraine di Donetsk e Luhansk. Le due repubbliche si erano dichiarate autonome nel 2014, quando miliziani filorussi (appoggiati dalla Russia) avevano iniziato una guerra contro l’esercito ucraino per separarsi dall’Ucraina, ed erano state riconosciute dal governo di Putin pochi giorni prima l’inizio dell’invasione. Nelle prime settimane di guerra la Russia ha conquistato altri territori nel Donbass, ma faticosamente e senza ottenerne tutto il controllo. Non è riuscita nemmeno a controllare completamente le coste dell’Ucraina. La città di Mariupol, che si affaccia sul mar d’Azov, è stata assediata e bombardata intensamente, ma ad oggi le forze ucraine non si sono ancora arrese (anche se sembra ormai questione di giorni). Più a ovest, la Russia ha conquistato Kherson, unica capitale provinciale finora finita sotto il controllo russo, ma è stata fermata nella sua offensiva verso occidente e verso Odessa, città portuale non lontana dal confine con la Moldavia. La “prima fase” della guerra si è caratterizzata anche per una discussione molto accesa riguardo alle reali intenzioni russe di rispettare i patti, come quelli sui «corridoi umanitari», e di negoziare una qualche forma di pace.  Tra i più attivi in questo senso c’è stato il presidente francese Emmanuel Macron, il cui impegno però non ha portato a nulla di concreto. L’impressione che hanno avuto molti analisti è che la Russia non abbia voluto davvero fare la pace, almeno non prima di avere ottenuto qualche importante vittoria militare sul campo (una dinamica che non dovrebbe stupire più di tanto: è molto comune che questo avvenga durante una guerra). La “prima fase” della guerra si è quindi conclusa con l’impossibilità russa di destituire il governo ucraino a Kiev e imporre il proprio controllo su tutta l’Ucraina: il 26 marzo la Russia ha detto che da quel momento l’obiettivo militare in Ucraina sarebbe stato solo il Donbass. Da un punto di vista militare, questo fallimento si è concretizzato con il ritiro delle truppe russe dalle zone di Kiev e Chernihiv. I soldati russi hanno abbandonato le città che avevano conquistato e si sono ritirati verso nord, rientrando in Bielorussia, lasciandosi dietro le prove di estese distruzioni e violenze contro i civili. Le testimonianze delle uccisioni arbitrarie e degli stupri compiuti dai militari russi, e le immagini dei cadaveri per strada scattate nella città di Bucha, poco distante dalla capitale, hanno fatto il giro del mondo, provocato intense reazioni e spinto diversi governi occidentali ad assumere un atteggiamento più rigido e meno conciliante con la Russia. Tra le altre cose, l’Unione Europea ha adottato le prime sanzioni contro il settore energetico russo, benché finora relative solo al carbone (escludendo quindi petrolio e soprattutto gas, le cui importazioni per l’Europa sono assai più rilevanti di quelle del carbone). Negli ultimi venti giorni la Russia ha iniziato a riorganizzarsi, preparandosi per una nuova grande offensiva nel Donbass, cioè per la “seconda fase” della guerra. Ha riposizionato le proprie truppe sul confine orientale e nei territori ucraini già occupati, ha spostato armi e mezzi cercando di far valere la propria evidente superiorità militare, e ha bombardato alcune stazioni ferroviarie, tra cui quella di Kramatorsk, città di 150mila abitanti nella regione di Donetsk usata da migliaia di civili per andarsene verso ovest (nell’attacco sono state uccise decine di persone). Nello stesso periodo sembrano essersi ridotti anche gli spazi per una pace negoziata: sia le parti coinvolte nella guerra, sia soggetti esterni che avevano tentato di fare da mediatori (come Macron), hanno detto di ritenere impraticabili almeno per ora negoziati seri per fermare i combattimenti. Secondo alcuni, comunque, si è trattato di un riconoscimento “ufficiale” di una situazione mai cambiata dall’inizio della guerra. Secondo il governo ucraino, la “seconda fase” della guerra è iniziata martedì, con l’intensificarsi degli attacchi russi contro numerose città ucraine orientali. Diversi analisti militari sostengono che al momento la “seconda fase” sembri essere assai più favorevole alla Russia rispetto alla prima: la guerra si combatterà in spazi più ampi dove sarà più facile per i russi far valere la propria superiorità militare soprattutto nell’uso di mezzi pesanti, e le linee di rifornimento da difendere saranno più corte, quindi più difficilmente attaccabili dagli ucraini. Ma, di nuovo, non è detto che andrà così e qualche difficoltà i russi la stanno già incontrando. La prima difficoltà riguarda Mariupol. La città ucraina, assediata e bombardata intensamente da settimane, sta continuando a resistere, anche se ormai sono giorni che si dà la sua sconfitta per inevitabile. Il fatto che la Russia non sia ancora riuscita a portarla interamente sotto il suo controllo sta indebolendo la sua offensiva, visto che la battaglia per la città sta tenendo impegnate molte truppe che potrebbero essere impiegate in altre zone del Donbass. La conquista di Mariupol però è fondamentale per i russi: ottenendola, potranno controllare senza interruzioni tutto il territorio compreso tra la Crimea e le due repubbliche separatiste di Donetsk e Luhansk. Ci sono altri due sviluppi militari che potrebbero diventare preoccupanti per la Russia, anche se sembra ancora troppo presto per averne una qualche certezza. Il primo è l’affondamento dell’incrociatore russo “Moskva”, avvenuto giovedì scorso nel Mar Nero e di cui stanno apparentemente circolando le prime immagini. La Russia dice che l’incrociatore avrebbe subìto un incendio a bordo, ma la versione più credibile finora è quella dell’Ucraina, che sostiene di averlo colpito con due missili “Neptune”. Probabilmente l’affondamento dell’incrociatore di per sé non cambierà molto gli equilibri della guerra. L’evento ha però una grande importanza per altre ragioni. Anzitutto per motivi simbolici: “Moskva” era una delle navi più importanti di tutta la flotta russa, ed è la più grande nave da guerra affondata nel corso di un conflitto dopo l’incrociatore argentino “General Belgrano” nel 1982. Poi perché, se fosse confermata la versione ucraina, sarebbe una dimostrazione della forza finora inespressa dell’Ucraina anche in campo navale. Il secondo sviluppo è il contrattacco ucraino che è iniziato negli ultimi giorni nel Donbass, in un punto in cui la Russia stava cercando di accerchiare le truppe ucraine, vicino alla città di Izyum. In sostanza, l’Ucraina sta cercando di fare qui la stessa cosa che ha fatto per settimane nel nord, cioè anticipare l’accerchiamento delle proprie truppe e tagliare le linee di rifornimento della Russia. Se le truppe ucraine dovessero riuscirci, potrebbe essere un duro colpo per i russi, anche se è difficile dire quanto questa eventuale sconfitta potrebbe danneggiare la più ampia offensiva russa nel Donbass. Non è chiaro nemmeno quale sia l’obiettivo politico oggi di Putin, dopo le sconfitte subite nella “prima fase” della guerra. Dal ritiro delle forze nel nord, la Russia sostiene di voler conquistare tutto il Donbass, ma sta continuando a bombardare anche città ucraine di altre regioni (lunedì Leopoli, per esempio). Diversi esperti, analisti e governi occidentali diffidano delle dichiarazioni del governo russo e non escludono che l’obiettivo sia sempre lo stesso: temono in altre parole che la Russia non si accontenterà del Donbass e, una volta conquistato (se verrà mai conquistato), le truppe russe si prepareranno per una nuova offensiva per conquistare tutta l’Ucraina. Questo articolo non è più commentabile. Abbonati al Post per commentare le altre notizie."
26,26,post-2569218,Le immagini che sembrano mostrare l’affondamento dell’incrociatore “Moskva”,https://www.ilpost.it/2022/04/19/foto-video-affondamento-incrociatore-moskva/,2022-04-19 07:38:16,"Le immagini che sembrano mostrare l’affondamento dell’incrociatore “Moskva”  Secondo molti analisti sono autentiche e confermerebbero l'ipotesi di un attacco missilistico ucraino Tra domenica e lunedì sui social network hanno cominciato a circolare alcune foto e un video di una nave da guerra russa avvolta da fumo e inclinata su un lato. Non ci sono state conferme ufficiali al riguardo, ma secondo gli esperti quello nella foto sarebbe l’incrociatore “Moskva”, affondato giovedì scorso nel Mar Nero e di cui finora non erano state diffuse immagini. La Russia sostiene che la causa dell’affondamento sia stata un incendio, una versione considerata poco credibile dalla maggior parte degli analisti militari. L’Ucraina sostiene invece di aver colpito l’incrociatore con due missili, e le immagini diffuse nelle ultime ore sembrerebbero confermare questa ipotesi. The 1st video of the Moskva missile cruiser before it sank, if photos posted last night are accurate. It was listing to one side & on fire inside & out, with the area around the bridge burning intensely from what Ukraine says was 2 missile strikes pic.twitter.com/0QpI1tzOrI — Alec Luhn (@ASLuhn) April 18, 2022  Le immagini hanno iniziato a circolare su un canale Telegram considerato vicino ai servizi segreti russi. Finora né le autorità russe né quelle ucraine ne hanno confermato l’autenticità, ma non sembrano esserci dubbi che quello che si vede nelle foto e nel video sia il “Moskva”. Secondo analisti militari sentiti da giornali internazionali come BBC e CNN, le immagini sono autentiche e la nave che si vede è un incrociatore di classe Slava di fabbricazione sovietica, di cui fino alla settimana scorsa c’erano solo tre esemplari in attività: uno dei tre era il “Moskva”. Non è chiaro a quando risalgano esattamente le immagini, ma si nota come manchino le scialuppe di salvataggio e non ci siano marinai a bordo, segno che sarebbero state realizzate dopo l’evacuazione dell’equipaggio. Nel video di tre secondi girato da una nave vicina si vede un rimorchiatore di salvataggio che si avvicina all’incrociatore in fiamme, ma la registrazione termina bruscamente quando un uomo vicino urla in russo «Che cazzo stai facendo?». Reportedly the Moskva on 4/15 pic.twitter.com/HstqXYUQJf — OSINTtechnical (@Osinttechnical) April 17, 2022  – Leggi anche: Perché l’affondamento dell’incrociatore russo “Moskva” è importante Un’altra questione da chiarire, oltre all’autenticità delle immagini, è se da queste sia possibile capire cosa abbia causato l’affondamento dell’incrociatore russo. Secondo Jonathan Bentham dell’International Institute for Strategic Studies, un istituto di ricerca britannico che si occupa di sicurezza, le foto e il video sembrerebbero confermare la versione ucraina dell’accaduto. I danni che si vedono sul fianco della nave sembrano infatti corrispondere a quelli che possono provocare i missili Neptune con cui l’Ucraina dice di aver colpito il “Moskva”.  L’analista militare H. I. Sutton ha detto a CNN che i danni mostrati nelle foto fanno ritenere che un attacco missilistico sia la causa più probabile, ma ha anche evidenziato come servirebbero più immagini e un’analisi più accurata per determinare con sicurezza che quei danni siano stati causati da missili e non da un incendio. Chris Parry, ex ammiraglio della Marina britannica, ha detto a BBC di essere sicuro che la nave sia stata colpita da uno o più missili e che non ci sia stato nessun incendio, perché «se ci fosse stata un’esplosione interna, si vedrebbe il rivestimento dello scafo sporgere verso l’esterno piuttosto che verso l’interno». Non è chiaro al momento nemmeno in quali condizioni siano i marinai che erano a bordo della nave e se ci siano stati feriti o morti. Le autorità russe hanno detto che tutto l’equipaggio dell’incrociatore, composto da più di 500 soldati, si sarebbe salvato, e non hanno diffuso nessun dettaglio sui feriti. Sabato inoltre il ministero della Difesa russo aveva pubblicato un video in cui si vedeva l’incontro tra un gruppo di marinai dell’incrociatore “Moskva” e l’ammiraglio Nikolay Yevmenov, comandante della Marina. Sempre sabato il giornale russo Novaya Gazeta aveva intervistato la madre di uno dei marinai sopravvissuti all’affondamento del Moskva, che aveva raccontato che la nave era stata affondata da missili lanciati da terra e non da un incendio, e che l’attacco avrebbe ucciso circa 40 persone a bordo. – Leggi anche: Com’è fatto il posto dove lavora Volodymyr Zelensky Questo articolo non è più commentabile. Abbonati al Post per commentare le altre notizie."
27,27,post-2568801,Zelensky dice che si sente come Bill Murray in “Ricomincio da capo”,https://www.ilpost.it/2022/04/16/zelensky-intervista-atlantic-ricomincio-da-capo-bill-murray/,2022-04-16 08:45:30,"Zelensky dice che si sente come Bill Murray in “Ricomincio da capo”  Ha descritto la ripetitività di alcuni suoi colloqui con i leader di altri paesi citando il famoso film in cui il protagonista continua a rivivere la stessa giornata Il presidente ucraino Volodymyr Zelensky è stato intervistato da Anne Applebaum e Jeffrey Goldberg dell’Atlantic. La conversazione ha toccato vari temi: tra le altre cose, Zelensky ha detto che l’ottimismo sull’esito della guerra attualmente espresso da molti americani ed europei è ingiustificato. Se i russi non vengono espulsi dalle province orientali, dice Zelensky, «possono ritornare al centro dell’Ucraina, e addirittura a Kiev. È possibile. Non è ancora il momento di dire che abbiamo vinto». Zelensky ha inoltre espresso una certa frustrazione rispetto alla ripetitività dei suoi colloqui con i leader mondiali. Come raccontano Applebaum e Goldberg, Zelensky infatti passa ore al telefono, su Zoom, su Skype a rispondere alle domande di presidenti e primi ministri. Spesso si tratta delle stesse domande, che si ripetono in modo esasperante. «Mi piacciono le domande nuove. Non è interessante dare risposte a domande che hai già sentito», dice Zelensky. Che aggiunge: «Quando alcuni leader mi chiedono di quali armi ho bisogno, mi serve un momento per calmarmi, perché gliel’ho già detto la settimana prima. È come “Ricomincio da capo”. Mi sento Bill Murray». In Groundhog Day, il film che in Italia divenne Ricomincio da capo, Bill Murray interpreta un meteorologo che, il 2 febbraio, va a Punxsutawney, in Pennsylvania, per seguire il giorno della marmotta e finisce in una sorta di loop temporale che lo costringe a rivivere più e più volte quello stesso giorno. Questo articolo non è più commentabile. Abbonati al Post per commentare le altre notizie."
28,28,post-2567816,Quelli che stanno tornando in Ucraina,https://www.ilpost.it/2022/04/16/profughi-che-tornano-in-ucraina/,2022-04-16 07:18:43,"Quelli che stanno tornando in Ucraina  Ogni giorno 30mila persone superano il confine e tornano nel loro paese, motivate dal ritiro delle truppe russe nel nord e dalla prospettiva di una guerra lunga Secondo i dati diffusi giovedì dal Servizio di guardia dei confini ucraini e ripresi dalle Nazioni Unite, circa 30mila persone ogni giorno stanno attraversando i confini per rientrare in Ucraina. In totale quelli che sono rientrati dalla fine di febbraio ad oggi sono 870mila; ma mentre all’inizio erano soprattutto uomini giovani che volevano combattere, ora sta crescendo la percentuale di donne, bambini e persone anziane che tornano dopo essere scappati. Le ragioni sono diverse. Da un lato il riposizionamento dell’esercito russo nella zona del Donbass, quindi nell’est dell’Ucraina, ha fatto sì che alcune zone, a nord e a ovest, ora siano considerate più sicure. Dall’altro le famiglie che sono scappate per prime lo hanno fatto pensando che la guerra sarebbe durata pochi giorni: le cose poi sono andate diversamente, ma queste persone non vogliono o non possono stabilirsi definitivamente in altri paesi. In un’intervista pubblicata dal New York Times, un militare ucraino ha raccontato che solo nella zona di Leopoli – nell’ovest, una delle più sicure – ogni giorno per circa 18mila persone che escono dal paese ce ne sono 9mila che rientrano: ci sono camionisti che portano beni, ma ci sono anche molte famiglie che vogliono tornare a casa. Anche le autorità di confine polacche hanno detto che la tendenza è molto diversa da un mese fa e il numero di persone che attraversano il confine in un senso si sta avvicinando a quello delle persone che lo attraversano nell’altro. Mercoledì, per esempio, 24.700 persone sono entrate in Polonia e 20mila sono entrate in Ucraina: solo il 6 marzo ne erano uscite 142mila. «È sicuramente una tendenza che inizia a esserci: chi vive nelle zone che si ritiene siano più sicure comincia a pensare al ritorno», ha commentato Angelica Villa, che si occupa di gestire l’accoglienza dei profughi nelle famiglie italiane per l’associazione Refugees Welcome: «Per quello che vediamo dal nostro osservatorio è una tendenza che riguarda soprattutto le donne senza figli, che hanno libertà maggiore e sono più disposte a correre rischi». Refugees Welcome ha recentemente aiutato una donna di 40 anni che era arrivata in Italia da sola e che poi ha voluto ricongiungersi con la famiglia in Ucraina. «Abbiamo scoperto che si stanno organizzando carovane che partono da vari paesi e trasportano chi vuol rientrare in Ucraina», ha raccontato Villa. «Non sapevamo se fidarci, quindi alla fine [la donna] ha deciso di prendere un Flixbus verso Cracovia e poi da lì un altro Flixbus per arrivare al confine». Anche tra i milioni di profughi interni al paese, quelli che nelle ultime settimane si erano spostati dalle regioni più a rischio verso zone più tranquille, c’è chi in questi giorni sta partendo per tornare a casa nonostante le autorità ucraine raccomandino di non farlo. La stazione principale di Leopoli è lo snodo centrale di tutti questi spostamenti: migliaia di persone passano di lì ogni giorno in treno o in pullman e ci sono gruppi di volontari che si occupano di dare cibo, vestiti e schede SIM per i telefoni a chi si mette in viaggio. Tamara ha 39 anni, è arrivata in Italia dopo essere partita in macchina dall’Ucraina la prima settimana di marzo con due figli e la madre. È originaria di Donetsk, nel Donbass, e dice che dopo essere fuggita dalla guerra del 2014 per trasferirsi a Kiev ci ha messo 5 anni prima di arrendersi all’idea che non sarebbe più tornata a casa: «Capisco chi vuole tornare: non è una valutazione razionale, sono soprattutto mossi dal bisogno emotivo di ritrovare i posti che amano, anche se in molti casi sono stati distrutti». Per ora Tamara non ha in programma di tornare in Ucraina: ha trovato una sistemazione in Germania, dove i figli vanno a scuola e lei riesce a lavorare un po’ per l’azienda per cui lavorava prima: «Ma non per tutti è così: ho sentito persone che vogliono tornare perché non hanno trovato una sistemazione o un lavoro nei paesi in cui sono fuggiti, che hanno finito i soldi, o che hanno lasciato in Ucraina i parenti e vogliono ricongiungersi con loro. C’è una specie di proverbio ucraino che dice “a casa anche i muri aiutano”, per dire quanto solo il fatto di essere a casa sia di conforto». In alcuni paesi i profughi ucraini non se la passano bene: per esempio in Ungheria ne sono arrivati più di 400mila, ma il governo semi-autoritario di Viktor Orbán non ha previsto grandi aiuti per gestire la situazione di emergenza. Anche nei paesi dove la popolazione si è mobilitata di più e che prevedono per i profughi ucraini un’accoglienza migliore, per molti non è facile pensare a una sistemazione a lungo termine. Olga (nome di fantasia), che dall’Ucraina è scappata in Romania, ha raccontato che una ragione che spinge le persone ucraine a tornare è che vivono male il fatto di ricevere continuamente beni dagli altri: «Ne sono grati ovviamente, ma non si sentono a loro agio». Altri tornano in Ucraina perché alcune attività hanno riaperto e loro possono tornare a lavorare o a dare una mano: nei negozi e nelle aziende private, ma anche nelle istituzioni, nelle scuole e negli ospedali. Altri ancora vogliono recuperare beni o documenti che hanno lasciato indietro nella fretta di scappare o occupare le proprie case per evitare che vengano saccheggiate. Più in generale, la gran parte di quelli che hanno lasciato il paese non l’ha fatto con l’idea di trasferirsi altrove, ma in risposta a una situazione di emergenza, e ora vuole tornare. C’è anche chi cambia idea: Alina (nome di fantasia) è tornata a Kiev per ricongiungersi col marito dopo essere stata ospite da alcuni parenti in Italia, ma ha deciso dopo pochi giorni di ripartire e lasciare di nuovo il suo paese. Ha raccontato che a Kiev aveva l’umore a terra, aveva perso l’appetito e aveva ricominciato a temere per la propria vita. Questo articolo non è più commentabile. Abbonati al Post per commentare le altre notizie."
29,29,post-2568503,Perché l’affondamento dell’incrociatore russo “Moskva” è importante,https://www.ilpost.it/2022/04/15/affondamento-incrociatore-moskva/,2022-04-15 14:55:18,"Perché l’affondamento dell’incrociatore russo “Moskva” è importante  Evidenzia carenze e impreparazioni delle forze russe, ha un notevole valore simbolico e potrebbe avere anche implicazioni militari Giovedì sera la Russia ha detto che il suo incrociatore “Moskva”, la principale nave della flotta nel Mar Nero, è affondato in seguito a un’esplosione di munizioni causata da un incendio a bordo. L’Ucraina ha dato una versione diversa dell’accaduto, sostenendo che l’affondamento fosse stato causato da due missili antinave ucraini (al momento la versione ucraina sembra essere molto più credibile). Comunque siano andate le cose, l’affondamento dell’incrociatore “Moskva” è considerato da vari analisti un fatto potenzialmente molto rilevante, sia dal punto di vista strettamente militare che simbolico. L’incrociatore “Moskva” era una delle navi più importanti di tutta la flotta russa, ed è la più grande nave da guerra affondata nel corso di un conflitto dopo l’incrociatore argentino “General Belgrano” nel 1982 (durante la guerra delle Falkland-Malvinas, dopo essere stato colpito da un sommergibile nucleare britannico). Il “Moskva” era lungo 186 metri e aveva un equipaggio di circa 500 persone: tutte evacuate, secondo la Russia, anche se non è stato possibile verificare in modo indipendente questa informazione. L’incrociatore era stato costruito negli anni Settanta dall’Unione Sovietica e più di recente era stato utilizzato in molte operazioni militari russe: nell’invasione della Georgia, nell’occupazione e poi annessione della Crimea e nella guerra in Siria. Era l’ammiraglia della flotta russa nel Mar Nero, ovvero una nave con particolari funzioni di comando. La marina russa ha altre due navi ammiraglie, la portaerei Kuznetsov con compiti di battaglia e l’incrociatore Aurora, con funzioni cerimoniali. Secondo la versione russa, la nave sarebbe affondata mentre veniva rimorchiata, dopo aver perso stabilità a causa dei danni subiti dallo scafo durante l’incendio avvenuto a bordo ore prima. È un’ipotesi che secondo vari analisti militari è piuttosto improbabile, dato che navi di questo tipo hanno solitamente sistemi di sicurezza molto avanzati che permettono di bloccare gli incendi e la propagazione delle fiamme. Ma se anche le cose fossero andate davvero così, l’affondamento del “Moskva” significherebbe sicuramente una grossa perdita di credibilità nelle capacità militari della flotta russa; soprattutto dopo i fallimenti militari e della logistica emersi nelle ultime settimane con le sconfitte subite dalla Russia nel nord dell’Ucraina. Secondo la versione ucraina, invece, l’incrociatore sarebbe stato colpito da due missili di tipo “Neptune”, costruiti in Ucraina sul modello dei missili da crociera sovietici Kh-35, che hanno un raggio d’azione di circa 300 chilometri. Il progetto di costruzione di questi missili antinave era stato avviato nel 2014, in risposta alla crescente minaccia della Russia sulla costa meridionale ucraina. Se la versione ucraina venisse confermata, sarebbe innanzitutto il primo utilizzo dei missili “Neptune” nel corso della guerra, e dimostrerebbe inoltre la forza finora inespressa dell’Ucraina anche in campo navale. Il presidente russo Vladimir Putin e il presidente egiziano Abdel Fattah al-Sisi in visita sull’incrociatore “Moskva” nel 2014 (AP Photo/RIA Novosti, Alexei Druzhinin, Presidential Press Service) Anche l’ipotesi dell’affondamento causato dai missili ucraini lascerebbe però diversi dubbi da chiarire: il “Moskva” era infatti equipaggiato con un potente radar in grado di intercettare attacchi nemici. Un’ipotesi avanzata da molti è che l’Ucraina abbia usato un drone bombardiere “Bayraktar TB2” (di produzione turca) per distrarre l’incrociatore russo, in modo che il radar della nave non rilevasse in tempo i missili “Neptune”. È comunque solo un’ipotesi e non c’è modo di verificarla, anche perché al momento non sono disponibili foto o video del “Moskva” nelle ultime 24 ore. Gli Stati Uniti hanno fatto sapere a loro volta di non poter confermare ufficialmente cosa abbia causato l’affondamento della nave, ma di ritenere plausibile la versione ucraina. A conferma di ciò, il dipartimento della Difesa statunitense ha detto che venerdì cinque navi da guerra russe che si trovano nel Mar Nero settentrionale si sarebbero spostate verso sud, lontano dalle coste ucraine. Non è chiaro il motivo per cui le navi russe si siano allontanate dalle coste ucraine, ma secondo diversi esperti militari l’operazione potrebbe essere stata decisa per prevenire un altro possibile attacco. Venerdì l’Institute for the Study of War, centro studi militare statunitense, ha commentato l’affondamento del “Moskva” scrivendo che, qualunque sia stata la causa, è un evento che danneggerà il morale dei russi e che indica in ogni caso carenze militari da parte della Russia. Ha anche scritto, però, che nel prosieguo della guerra la perdita dell’incrociatore non dovrebbe influire più di tanto sulle forze a disposizione della Russia. Il ruolo principale del “Moskva” era presumibilmente quello di condurre attacchi di precisione contro altre navi. Ma secondo il centro studi finora questi attacchi sono stati molto minori rispetto ad attacchi aerei e ai missili lanciati da terra durante l’invasione, ed è quindi improbabile che la perdita della nave “Moskva” risulterà decisiva da un punto di vista prettamente militare nello sviluppo del conflitto. Come hanno notato diversi osservatori, comunque, se venisse confermata la versione dei fatti ucraina l’evento acquisirebbe un altro e più importante significato, più legato a una dimensione simbolica. Nel corso della guerra in Ucraina si era già infatti parlato dell’incrociatore “Moskva” perché a bordo della nave si trovavano i soldati russi che avevano intimato la resa a 13 soldati ucraini che stavano difendendo l’isola dei Serpenti nel mar Nero: dell’episodio si era discusso soprattutto perché uno dei soldati ucraini aveva risposto all’offerta di resa con un «vaffanculo». Proprio in riferimento a quanto accaduto all’isola dei Serpenti, giovedì mattina il governatore della regione di Odessa, Maksym Marchenko, aveva commentato il danneggiamento dell’incrociatore “Moskva” dicendo che ora «è ufficialmente andato dove lo avevano mandato i nostri soldati di guardia all’isola dei Serpenti». Se la causa dell’affondamento dell’incrociatore fossero i missili ucraini, per la Russia sarebbe in altre parole l’ennesima umiliazione militare subita durante la guerra in Ucraina, che secondo le previsioni iniziali della stragrande maggioranza degli analisti le forze russe avrebbero dovuto vincere facilmente e in poco tempo grazie alla loro netta superiorità militare. Questo articolo non è più commentabile. Abbonati al Post per commentare le altre notizie."
30,30,post-2568216,In Polonia abortire è difficile anche per le donne ucraine vittime di stupri di guerra,https://www.ilpost.it/2022/04/15/aborto-polonia-stupri-guerra/,2022-04-15 09:28:55,"In Polonia abortire è difficile anche per le donne ucraine vittime di stupri di guerra  A causa della legge polacca sull'aborto, una delle più restrittive d'Europa, e delle pressioni di psicologi antiabortisti Centinaia di donne ucraine fuggite in Polonia dopo aver subito stupri ed essere rimaste incinte stanno facendo molta fatica ad abortire. La Polonia è uno dei paesi in cui nelle ultime settimane si sono rifugiati più profughi ucraini ma è anche uno degli stati europei con le leggi più restrittive in materia di aborto: dall’inizio del 2021 infatti la legge polacca permette alle donne di abortire solo in rarissimi casi tra cui lo stupro, che però deve essere accertato da un magistrato. Nei fatti abortire in Polonia è quasi impossibile, e per chi arriva dall’Ucraina – dove l’aborto è sempre legale fino alla dodicesima settimana – e non sa come muoversi lo è ancora di più. Oleksandra Matviichuk, presidente dell’associazione ucraina per i diritti umani Center for Civil Liberties, che ha denunciato il fenomeno e sta collaborando con le associazioni polacche per dare assistenza e informazioni alle donne che vogliono abortire, ha detto che essendo lo stupro «il crimine più nascosto» è difficile per le organizzazioni arrivare a tutte le donne che avrebbero bisogno di aiuto. La legge polacca consente l’accesso all’aborto solo in caso di rischio per la salute della donna, di incesto e di stupro, ma per accertare il reato bisogna aprire un’indagine penale che è di fatto impossibile se, come in questo caso, gli accusati sono soldati “senza nome” che hanno agito in una situazione di guerra. Non esistono dati certi sul numero di stupri commessi dai militari russi (e in alcuni casi anche dai soldati ucraini), ma la percezione delle associazioni che si occupano delle vittime è che siano molti di più di quelli che vengono denunciati. Matviichuk ha scritto su Twitter che oltre a essere praticamente impossibile abortire in Polonia, ci sono psicologi che cercano di convincere le donne ucraine che hanno subìto stupri e che vogliono abortire a portare avanti la gravidanza con l’argomento che «la vita è una cosa meravigliosa». In Polonia sono attive diverse associazioni femministe che da anni si occupano di assistere le donne che vogliono abortire. Una delle più grosse è Abortion Without Borders, che ha fatto sapere che dal primo marzo ha ricevuto 200 richieste di aiuto da parte di donne ucraine e che la maggior parte di loro è riuscita ad abortire farmacologicamente procurandosi illegalmente la pillola. Ha aggiunto che si aspetta che questo numero salirà e che saranno sempre di più le persone che chiederanno assistenza per andare ad abortire in altri paesi europei. Ukrainian people in Poland who need abortion services can contact Abortion Without Borders for: ➡️information about abortion with pills in Poland➡️support accessing abortions in EU clinics Info: https://t.co/hi8tK7K4liHelpline: +48 22 29 22 597 — Abortion Support Network (@AbortionSupport) April 14, 2022  Abortion Dream Team, un’associazione polacca che si occupa di dare informazioni e assistenza alle donne che vogliono abortire, ha fatto sapere che solo negli ultimi tre giorni è stata contattata da 102 persone ucraine che si trovano in Polonia e vogliono abortire. Sulla sua pagina Facebook l’associazione parla di gravidanze conseguenza di stupri di guerra ma anche di «persone che volevano continuare la gravidanza, ma a cui la guerra e il bisogno di fuggire hanno completamente tolto il senso di sicurezza». Abortion Dream Team ha prodotto materiali informativi in ucraino, che spiegano come procurarsi una pillola abortiva in modo sicuro (cioè evitando di essere truffati) o come andare ad abortire in altri paesi dove è legale. Ma anche per le associazioni non è facile muoversi: proprio nelle ultime settimane a Varsavia è iniziato il processo contro una delle cofondatrici di Abortion Dream Team, Justyna Wydrzyńska, accusata di aver aiutato una donna vittima di violenze domestiche ad abortire. La stessa Wydrzyńska ha raccontato di avere parlato con attivisti e volontari che sono stati in Ucraina e di aver saputo che le donne stuprate a Bucha sono spaventate all’idea di andare in Polonia proprio perché sanno che è impossibile abortire in modo legale: per questo molte hanno deciso di rimanere in Ucraina e tentare di abortire lì. Women on Web, associazione che si occupa di garantire il diritto all’aborto in molti paesi del mondo, ha avviato una campagna di raccolta fondi per poter rispondere alle crescenti richieste ricevute nelle ultime settimane da donne ucraine, per assisterle da lontano o di persona in collaborazione con le associazioni locali. Questo articolo non è più commentabile. Abbonati al Post per commentare le altre notizie."
31,31,post-2568191,La conquista russa di Mariupol sembra sempre più vicina,https://www.ilpost.it/2022/04/15/mariupol-russia-ucraina-conquista/,2022-04-15 06:04:31,"La conquista russa di Mariupol sembra sempre più vicina  I soldati ucraini sono accerchiati e sempre più in difficoltà: intanto ci sono state esplosioni a Kiev, le prime dopo il ritiro dei russi La conquista russa di Mariupol, città dell’Ucraina meridionale che da settimane è assediata e bombardata dall’esercito russo, sembra ormai questione di giorni, se non di ore. L’esercito russo ha preso il controllo della parte centrale della città, dividendo le forze ucraine al porto da quelle che si trovano nel quartiere industriale a est. I combattimenti si stanno concentrando soprattutto intorno all’acciaieria Azovstal, nel porto: i soldati ucraini sono accerchiati ed è possibile che una loro sconfitta sia imminente. Nella notte tra giovedì e venerdì sono state segnalate diverse esplosioni nella zona a sud-ovest di Kiev, che il ministero della Difesa ucraino ha detto sono state causate da bombardamenti aerei russi: i primi da quando l’esercito russo aveva ordinato il ritiro delle proprie truppe dalle zone intorno alla capitale per concentrarsi nella conquista del Donbass. Si sta cercando ancora di capire cosa abbia causato l’affondamento dell’incrociatore russo “Moskva”: secondo la Russia è stato provocato da un incendio, mentre l’Ucraina sostiene di averlo colpito con due missili. Al momento non è stato possibile verificare nessuna delle due versioni in modo indipendente. Questo articolo non è più commentabile. Abbonati al Post per commentare le altre notizie."
32,32,post-2568107,L’incrociatore russo “Moskva” è affondato,https://www.ilpost.it/2022/04/14/incrociatore-moskva-affondato/,2022-04-14 20:34:19,"L’incrociatore russo “Moskva” è affondato  La Russia sostiene che il motivo siano i danni causati da un incendio, mentre l'Ucraina dice di averlo colpito con due missili Giovedì sera il ministero della Difesa russo ha detto che il suo incrociatore “Moskva” è affondato mentre veniva rimorchiato, dopo aver perso stabilità a causa dei danni subiti dallo scafo durante un incendio avvenuto a bordo ore prima. In precedenza il governo russo aveva infatti detto che la nave ammiraglia, la principale della flotta del Mar Nero, era stata «seriamente danneggiata» da un’esplosione di munizioni causata da un incendio, e che l’intero equipaggio era stato evacuato, ma aveva escluso che la nave fosse affondata. Questa versione è molto diversa da quella fornita dall’Ucraina, che aveva invece detto che l’incrociatore era stato colpito da missili antinave “Neptune”, lanciati dall’esercito ucraino. Annunciando l’affondamento della nave il ministero ha quindi continuato a negare che fosse stata colpita da missili ucraini, ma al momento non c’è certezza su quale delle due versioni sia vera. Per ora non ci sono foto e video dell’incrociatore russo, e a causa del maltempo che ha riguardato nelle scorse ore tutta l’area del Mar Nero le immagini satellitari non hanno permesso di visualizzare la nave. John Kirby, portavoce del dipartimento della Difesa statunitense, ha detto a CNN di non poter confermare ufficialmente cosa abbia causato l’affondamento della nave, aggiungendo però che «non siamo nemmeno nella posizione di confutare la versione ucraina» e che «è certamente plausibile e possibile che l’abbiano effettivamente colpita con uno o più missili “Neptune”». Se la versione ucraina dell’affondamento dell’incrociatore “Moskva” venisse confermata, sarebbe il primo utilizzo dei missili “Neptune” nel corso della guerra. I missili antinave “Neptune” sono un tipo di arma in dotazione dell’esercito ucraino, progettata sulla base dei missili da crociera sovietici Kh-35. Il progetto era stato avviato nel 2014, in risposta alla crescente minaccia della Russia sulla costa meridionale ucraina, e la prima batteria di missili era stata consegnata all’esercito ucraino nel marzo dello scorso anno. L’incrociatore “Moskva” era una delle navi più importanti di tutta la flotta russa, e l’affondamento è considerato da molti un duro colpo per l’esercito russo, sia dal punto di vista militare che simbolico. La nave fu costruita negli anni Settanta dall’Unione Sovietica ed era entrata in servizio nel 1983. Dopo la fine dell’Unione Sovietica, era diventata una delle più importanti navi da guerra russe, ed era stata utilizzata in molte delle recenti operazioni militari del paese, tra cui l’invasione della Georgia, la crisi in Crimea e la guerra in Siria. La nave era equipaggiata con 16 missili antinave “Vulkan”, con una portata di circa 700 km. Nel corso della guerra in Ucraina si era già parlato dell’incrociatore “Moskva” perché a bordo della nave si trovavano i soldati russi che avevano intimato la resa a 13 soldati ucraini che stavano difendendo l’isola dei Serpenti nel mar Nero: dell’episodio si era discusso soprattutto perché uno dei soldati ucraini aveva risposto all’offerta di resa con un «vaffanculo». Proprio in riferimento a quanto accaduto all’isola dei Serpenti, giovedì mattina il governatore della regione di Odessa, Maksym Marchenko, ha commentato il danneggiamento dell’incrociatore “Moskva” dicendo che ora «è ufficialmente andato dove lo avevano mandato i nostri soldati di guardia all’isola dei Serpenti». – Leggi anche: Perché l’Italia è così filorussa Questo articolo non è più commentabile. Abbonati al Post per commentare le altre notizie."
33,33,post-2567708,Le notizie del 50esimo giorno di guerra in Ucraina,https://www.ilpost.it/2022/04/14/incrociatore-russo-danneggiato-mariupol/,2022-04-14 16:06:42,"Le notizie del 50esimo giorno di guerra in Ucraina  Un incrociatore russo è affondato: intanto si discute di un possibile blocco delle importazioni di petrolio in Europa Giovedì sera il governo russo ha detto che il suo incrociatore “Moskva”, la principale nave della flotta del Mar Nero, è affondato. Il governo aveva detto ore prima che la nave era stata «seriamente danneggiata» da un’esplosione di munizioni causata da un incendio, e che l’intero equipaggio era stato evacuato.La versione ucraina però era stata diversa: secondo le autorità la nave era stata colpita da missili antinave ucraini. Al momento non ci sono molte informazioni al riguardo, e non c’è certezza su quale delle due versioni sia vera. Intanto secondo il New York Times l’Unione Europea starebbe lavorando a nuove sanzioni contro la Russia che dovrebbero includere anche il divieto di esportare petrolio in Europa. Secondo quanto rivelato in forma anonima da alcuni funzionari europei al New York Times, la misura è già in discussione informalmente ma non se ne parlerà ufficialmente fino al ballottaggio delle elezioni presidenziali francesi, il 24 aprile. Finora l’unica fonte energetica russa colpita dalle sanzioni europee era stata il carbone, mentre si era deciso di escludere un blocco delle importazioni di petrolio e di gas naturale, da cui i paesi europei dipendono moltissimo. Per quanto riguarda l’andamento della guerra sul campo, sembra essere sempre più vicina la conquista russa di Mariupol, città meridionale dell’Ucraina assediata e bombardata da settimane dall’esercito russo. La Russia ha sostenuto che più di mille marines ucraini che ancora combattevano in città si sarebbero arresi, versione smentita dagli ucraini: l’informazione è difficile da verificare, così come molte altre notizie che arrivano da Mariupol. Si sa comunque che i combattimenti si stanno concentrando attorno all’acciaieria Azovstal, al porto, usata dai soldati ucraini come base operativa e dentro a una delle uniche due aree della città non ancora sotto il controllo dei russi. Questo articolo non è più commentabile. Abbonati al Post per commentare le altre notizie."
34,34,post-2567856,Cosa si sa del danneggiamento dell’incrociatore russo “Moskva”,https://www.ilpost.it/2022/04/14/incrociatore-russo-msca-danneggiato/,2022-04-14 11:17:59,"Cosa si sa del danneggiamento dell’incrociatore russo “Moskva”  La Russia dice che c'è stata un'esplosione causata da un incendio, l'Ucraina sostiene di averlo colpito con due missili Aggiornamento: Giovedì sera il ministero della Difesa russo ha detto che il suo incrociatore “Moskva” è affondato mentre veniva rimorchiato, dopo aver perso stabilità a causa dei danni subiti dallo scafo durante un incendio avvenuto a bordo ore prima. *** Giovedì il ministero della Difesa russo ha detto che il suo incrociatore “Moskva”, la principale nave della flotta del Mar Nero, è stato «seriamente danneggiato» da un’esplosione di munizioni causata da un incendio, e che l’intero equipaggio è stato evacuato. La versione russa è in netto contrasto con quella fornita dall’Ucraina, secondo cui l’incrociatore sarebbe stato colpito da due missili ucraini. Al momento non ci sono molte informazioni al riguardo, e non c’è certezza su quale delle due versioni sia vera. Il ministero russo non ha fornito molti dettagli su quanto accaduto e ha detto solo che le cause dell’esplosione verranno indagate. Non ha detto nemmeno quando di preciso sarebbe avvenuta l’esplosione e in che zona del Mar Nero si trovava la nave in quel momento. Questa versione è molto diversa da quella fornita dall’Ucraina, che ancor prima che arrivasse il messaggio del ministero russo avevano detto che l’incrociatore era stato colpito da missili antinave “Neptune”. Non ci sono notizie certe nemmeno sulle condizioni attuali della nave: il ministero della Difesa russo giovedì mattina ha detto che l’incrociatore “Moskva” è ancora a galla seppur danneggiato, mentre secondo fonti ucraine sarebbe stato affondato. Al momento non è stato possibile verificare nessuna delle due informazioni in modo indipendente: CNN scrive che a causa del maltempo che sta riguardando in queste ore tutta l’area del Mar Nero, le immagini satellitari non permettono di visualizzare la nave e appurarne le condizioni. L’incrociatore “Moskva” fu costruito negli anni Settanta dall’Unione Sovietica ed entrò in servizio nel 1983. Dopo la fine dell’Unione Sovietica, divenne una delle più importanti navi da guerra russe, e fu utilizzato in molte delle recenti operazioni militari del paese, tra cui l’invasione della Georgia, la crisi in Crimea e la guerra in Siria. La nave è equipaggiata con 16 missili antinave “Vulkan”, che hanno una portata di circa 700 km. È l’ammiraglia della flotta russa nel Mar Nero, ovvero una nave con particolari funzioni di comando. La marina russa ha altre due navi ammiraglie, la portaerei Kuznetsov con compiti di battaglia e l’incrociatore Aurora, con funzioni cerimoniali. Nel corso della guerra in Ucraina si era già parlato dell’incrociatore “Moskva” perché a bordo della nave si trovavano i soldati russi che avevano intimato la resa a 13 soldati ucraini che stavano difendendo l’isola dei Serpenti nel mar Nero: dell’episodio si era discusso soprattutto perché uno dei soldati ucraini aveva risposto all’offerta di resa con un «vaffanculo». Proprio in riferimento a quanto accaduto all’isola dei Serpenti, giovedì mattina il governatore della regione di Odessa, Maksym Marchenko, ha commentato il danneggiamento dell’incrociatore “Moskva” dicendo che ora «è ufficialmente andato dove lo avevano mandato i nostri soldati di guardia all’isola dei Serpenti». Diversi analisti militari sostengono che se dovesse essere confermato l’affondamento della nave, qualunque ne sia stata la causa, sarebbe un colpo molto duro per l’esercito russo. Alessio Patalano, professore di strategia militare al King’s College di Londra, ha evidenziato l’importanza che potrebbe avere sul morale russo la perdita di una nave di questa rilevanza e con una così lunga storia militare: «Le navi operano lontano dall’attenzione del pubblico e le loro attività sono raramente oggetto di cronaca. Ma sono grandi pezzi galleggianti di territorio nazionale, e quando ne perdi una, per di più un’ammiraglia, ciò che viene fuori è un chiaro messaggio politico e simbolico». – Leggi anche: Perché l’Italia è così filorussa Questo articolo non è più commentabile. Abbonati al Post per commentare le altre notizie."
35,35,post-2567358,Si continua a combattere per Mariupol,https://www.ilpost.it/2022/04/13/battaglia-mariupol-biden-genocidio/,2022-04-13 06:01:40,"Si continua a combattere per Mariupol  L'obiettivo russo è un'acciaieria usata dagli ucraini come base operativa in città: intanto la Russia sta mandando nuovi rinforzi per l'attacco al Donbass L’offensiva delle forze russe nella città ucraina meridionale di Mariupol, la cui conquista è il prossimo importante obiettivo militare russo, si sta concentrando attorno all’acciaieria di Azovstal, grande impianto industriale usato come base operativa dai militari ucraini. Negli ultimi due giorni i soldati russi erano riusciti a guadagnare terreno e a separare il centro dalla zona del porto. La conquista della città potrebbe essere completata nel giro di pochi giorni, dicono diversi analisti militari, anche se la modalità di combattimento che si sta vedendo a Mariupol, della guerriglia urbana, sta permettendo agli ucraini di resistere più di quanto ci si aspettasse. Alcune immagini satellitari intanto mostrano come la Russia stia mandando rinforzi (uomini e mezzi) in almeno tre posti di confine con l’Ucraina, in vista di una nuova estesa offensiva militare che ha come obiettivo la conquista del Donbass: sono le regioni russe di Belgorod e Voronezh, rispettivamente vicino alla città ucraina di Kharkiv e poco più a nord di Luhansk, e attorno alla città di Matveev Kurgan, nel sud, 150 chilometri a est di Mariupol. Una delle notizie più riprese della giornata riguarda infine il presidente americano Joe Biden, che durante un’intervista data in Iowa ha detto che il presidente russo Vladimir Putin sta compiendo un genocidio in Ucraina: «Né il vostro bilancio familiare né la possibilità che possiate riempire di benzina il serbatoio dell’auto dovrebbe dipendere da una guerra e da un genocidio portati avanti da un dittatore dall’altra parte del mondo». Biden ha aggiunto poi che spetterà alla giustizia internazionale concludere se quello che sta succedendo in Ucraina si possa classificare o meno come genocidio, «ma ai miei occhi sembra certamente» un genocidio, ha concluso. Questo articolo non è più commentabile. Abbonati al Post per commentare le altre notizie."
36,36,post-2566973,Il prossimo obiettivo russo è Mariupol,https://www.ilpost.it/2022/04/12/russia-attacco-mariupol-donbass/,2022-04-12 15:55:29,"Il prossimo obiettivo russo è Mariupol  La resistenza ucraina nella città costiera potrebbe durare ancora solo pochi giorni: intanto Zelensky ha riparlato del possibile uso di armi chimiche da parte della Russia Mariupol, città costiera nel sud dell’Ucraina assediata e bombardata sistematicamente da settimane, sembra essere il prossimo obiettivo militare della Russia, che lunedì è riuscita a dividere il centro dalla zona del porto e a isolare i soldati ucraini che stanno provando a resistere. Nel pomeriggio di martedì il sindaco di Mariupol, Vadym Boychenko, ha detto che in città sono stati uccisi finora più di 20mila civili, dopo che poche ore prima aveva parlato di 10mila civili uccisi: è in entrambi i casi un numero altissimo, anche se non verificabile in maniera indipendente. Mariupol potrebbe essere conquistata nel giro di pochi giorni, consentendo così all’esercito russo di collegare le due repubbliche autoproclamate di Donetsk e Luhansk (nel Donbass) con la Crimea senza interruzioni. Secondo l’Ucraina, è possibile che i russi vogliano conquistare Mariupol prima di lanciare una nuova offensiva nella regione di Donetsk. Intanto, in un videomessaggio diffuso lunedì, il presidente ucraino Volodymyr Zelensky ha ribadito la preoccupazione che le forze russe usino armi chimiche in Ucraina. Le autorità ucraine hanno detto che lunedì sera un drone russo avrebbe fatto cadere una sostanza tossica nel sudest di Mariupol; secondo la parlamentare ucraina Ivanna Klympush-Tsintsadze, presidente del comitato parlamentare sull’integrazione dell’Ucraina nell’Unione Europea, la sostanza era «molto probabilmente» un’arma chimica. Non è ancora stato possibile verificare indipendentemente questa informazione. Oggi inoltre il presidente russo Vladimir Putin ha incontrato il presidente bielorusso Alexander Lukashenko per discutere della situazione in Ucraina e delle sanzioni occidentali. Dalla Bielorussia erano passati decine di migliaia di soldati russi che poi avevano invaso l’Ucraina da nord, per provare a conquistare Kiev. Nelle ultime settimane Lukashenko aveva insistito affinché la Bielorussia fosse coinvolta nei negoziati per risolvere la guerra in Ucraina, ma l’Unione Europea e gli Stati Uniti l’avevano considerata complice della Russia, sanzionandola. Questo articolo non è più commentabile. Abbonati al Post per commentare le altre notizie."
37,37,post-2566613,Putin si è incontrato con il cancelliere austriaco Nehammer,https://www.ilpost.it/2022/04/11/ucraina-russia-donbass/,2022-04-11 15:27:55,"Putin si è incontrato con il cancelliere austriaco Nehammer  È stato il primo incontro tra il presidente russo e un leader europeo: intanto la Russia si prepara a una grande offensiva nel Donbass Lunedì pomeriggio a Mosca si sono incontrati il cancelliere austriaco Karl Nehammer e il presidente russo Vladimir Putin. È il primo incontro tra quest’ultimo e un leader europeo dall’inizio dell’invasione russa dell’Ucraina, e non è un caso che sia avvenuto proprio con il cancelliere austriaco. L’Austria non fa parte della NATO e non fornisce armi all’Ucraina, dunque almeno formalmente ha uno status neutrale in questo momento. Tuttavia l’Austria ha fornito all’Ucraina aiuti umanitari, elmetti e giubbotti di protezione per uso civile, e Nehammer ha detto che nonostante il suo paese sia militarmente neutrale «sappiamo che dobbiamo fornire aiuto dove si verificano ingiustizie e crimini di guerra». Al termine dell’incontro Nehammer ha detto brevemente che il colloquio è stato «molto diretto, aperto e duro». Intanto l’Ucraina e la Russia stanno mandando rinforzi nell’Ucraina orientale, dove potrebbero presto cominciare le più grandi e intense battaglie combattute finora dall’inizio della guerra. La Russia si sta preparando infatti per una grande offensiva militare nel Donbass, con l’obiettivo di estendere il proprio controllo su tutta la regione, anche al di là dei territori che già oggi controlla (come le repubbliche autoproclamate di Donetsk e Luhansk). Le intenzioni russe, ormai note dopo il ritiro delle truppe dal nord dell’Ucraina, sono state confermate anche da alcune immagini satellitari che mostrano un convoglio militare russo lungo una decina di chilometri fotografato a est della città settentrionale di Kharkiv, diretto verso sud (cioè verso il Donbass). Questo articolo non è più commentabile. Abbonati al Post per commentare le altre notizie."
38,38,post-2566753,La battaglia per il controllo del Donbass,https://www.ilpost.it/2022/04/11/battaglia-conquista-donbass/,2022-04-11 15:00:21,"La battaglia per il controllo del Donbass  La nuova fase della guerra in Ucraina, diversa dai combattimenti visti finora, potrebbe iniziare molto presto, e la Russia parte avvantaggiata  Nel giro di pochi giorni, forse settimane, inizierà una nuova fase della guerra in Ucraina: la battaglia per il controllo del Donbass, la regione dell’Ucraina orientale in cui si trovano le repubbliche autoproclamate di Donetsk e Luhansk e che la Russia vorrebbe conquistare interamente. Nonostante i bombardamenti russi si siano già intensificati, l’offensiva vera e propria deve ancora iniziare, in attesa forse dei rinforzi che si stanno dirigendo verso le linee del fronte. La decisione di concentrarsi sul Donbass era stata presa dal governo russo dopo le sconfitte militari subite in particolare nel nord dell’Ucraina, nelle regioni di Kiev e Chernihiv, che avevano spinto la Russia a ordinare il ritiro delle proprie truppe. Sia la Russia che l’Ucraina stanno mandando soldati e armi verso il Donbass, dove si prevede verrà combattuta una guerra diversa da quella che si è vista finora, che almeno in parte ha visto prevalere inaspettatamente gli ucraini (in parte perché nel sud e nell’est la Russia è riuscita a guadagnare terreno): diversi analisti sostengono che in questa nuova fase a partire avvantaggiati saranno i russi, e che sarà difficile per l’Ucraina resistere, a meno che non cambino un po’ di cose. Attualmente il Donbass è controllato un pezzo della Russia e un pezzo dell’Ucraina. Le forze russe controllano anzitutto le due repubbliche autoproclamate di Luhansk e Donetsk, cioè quei territori dove nel 2014 gruppi ribelli separatisti e filorussi iniziarono una guerra contro i soldati ucraini e, appoggiati dal governo di Mosca, dichiararono la loro autonomia. Questi territori non corrispondono però alle regioni geografiche di Donetsk e Luhansk (entrambe fanno parte del Donbass), su cui la Russia dall’inizio della guerra ha ulteriormente esteso il suo controllo, senza però riuscire a conquistarle per intero. Per prenderne il controllo totale, la Russia sembra stia dando priorità a due obiettivi. Il primo è completare la conquista di Mariupol, città meridionale ormai assediata e bombardata intensamente da settimane, il cui controllo permetterebbe alla Russia di collegare senza interruzioni le due repubbliche autoproclamate di Donetsk e Luhansk con la Crimea, penisola che i russi annessero nel 2014. Non sembra che Mariupol abbia possibilità di resistere all’assalto russo: nelle ultime ore le forze russe sono riuscite a dividere il centro dalla costa, infliggendo un colpo duro alla resistenza ucraina. La caduta della città sembra ormai questione di giorni. L’altra priorità militare della Russia è congiungere le forze russe che si stanno spostando nella città di Izyum, da poco conquistata dai russi, con quelle che si trovano nell’autoproclamata repubblica di Luhansk. L’idea russa sembra essere quella di avanzare verso sud da Izyum, conquistare Sloviansk e poi arrivare nei territori dell’autoproclamata repubblica di Luhansk, sotto il controllo dei russi. In questo modo la Russia riuscirebbe anche a isolare le unità ucraine a est di questa linea, che rimarrebbero isolate e circondate dai russi. Negli ultimi giorni i russi non hanno fatto progressi significativi nelle regioni di Donetsk e Luhansk, ma hanno continuato a mandare rinforzi. Le immagini satellitari scattate l’8 aprile dalla società statunitense Maxar Technologies hanno mostrato per esempio una colonna di centinaia di mezzi militari russi nella regione di Kharkiv, al nord dell’Ucraina, diretta verso Izyum. Il governo russo sta inoltre offrendo incentivi specifici alle truppe ritirate delle zone del nord per tornare a combattere nel Donbass. In generale, la Russia sembra partire notevolmente avvantaggiata nel Donbass, soprattutto perché qui non sembrano esserci le condizioni che hanno indebolito i russi e favorito la resistenza durante le prime settimane di guerra. Nel Donbass, sostengono numerosi esperti, si combatteranno probabilmente battaglie molto più convenzionali, con un impiego massiccio di carri armati, artiglieria e aerei da guerra in territori piatti e brulli, dove sarà molto più difficile per gli ucraini organizzare imboscate e agguati e neutralizzare la notevole superiorità militare russa. Le linee di rifornimento, la cui difesa era stata uno dei problemi più grossi per i russi nell’offensiva alla regione di Kiev, saranno inoltre più corte, e sarà più facile difenderle. Dmytro Kuleba, ministro degli Esteri ucraino, ha detto che la battaglia per il Donbass «ricorderà la Seconda guerra mondiale, con le sue grandi operazioni e manovre, il coinvolgimento di migliaia di carri armati, mezzi corazzati, aerei e artiglieria». È per questa ragione che l’Ucraina ha iniziato a chiedere alla NATO l’invio di armi pesanti, finora escluse dagli aiuti militari a favore di altre tipologie di armamenti, come i missili anticarro Javelin e gli antiaerei Stinger. Ad oggi solo la Repubblica Ceca ha dato carri armati all’Ucraina. È possibile che l’esito della battaglia per il Donbass dipenderà in parte dal tipo di armi che l’Ucraina riuscirà a farsi mandare dall’Occidente, sia quelle che l’esercito ucraino sa già usare sia quelle che richiedono una fase di addestramento (negli Stati Uniti si sta discutendo anche di questo secondo tipo). Le forze russe possono contare inoltre su una maggiore cooperazione delle autorità locali ucraine di alcune città del Donbass, dove la vicinanza con la Russia è tradizionalmente più forte rispetto alle aree settentrionali del paese. Nella regione di Luhansk, per esempio, quattro sindaci, tra cui quello di Rubizhne (sul fronte di guerra), hanno iniziato a collaborare con l’esercito russo. La Russia sembra anche poter superare un altro problema che aveva condizionato le sconfitte delle prime settimane di guerra, cioè le ridotte comunicazioni e lo scarso coordinamento tra i comandanti responsabili delle singole offensive militari. Ora è stato nominato un capo di tutte le operazioni, il generale Aleksandr Dvornikov, a capo delle forze meridionali responsabili delle operazioni in Donbass. Il giornalista Yaroslav Trofimov ha scritto sul Wall Street Journal che diversi funzionari occidentali e ucraini dicono che i tempi della prossima grande offensiva militare saranno di fatto decisi dai russi. Sarà quindi la Russia a valutare se attaccare immediatamente o aspettare qualche settimana in modo da riorganizzarsi e spostare tutti i mezzi e i soldati di cui ritiene avrà bisogno. Non è chiaro nemmeno se il governo russo sia intenzionato a fermarsi al controllo del Donbass o se vorrà riprovare a conquistare tutta l’Ucraina, inclusa Kiev. Questo articolo non è più commentabile. Abbonati al Post per commentare le altre notizie."
39,39,post-2566356,La Russia ha bombardato e distrutto l’aeroporto di Dnipro,https://www.ilpost.it/2022/04/10/ucraina-russia-fosse-comuni-makariv/,2022-04-10 06:20:23,"La Russia ha bombardato e distrutto l’aeroporto di Dnipro  Lo ha fatto sapere l'esercito ucraino, denunciando nuovi bombardamenti russi Nelle ultime ore continuano ad arrivare notizie di fosse comuni di civili scoperte dalle forze ucraine nei paesi intorno a Kiev da cui l’esercito russo si è da poco ritirato dopo settimane di occupazione: le ultime in ordine di tempo di cui hanno parlato i giornali sono state trovate a Makariv e Buzova. Sabato sono state portate a termine alcune operazioni di evacuazione dalle città nell’est dell’Ucraina dove ancora si combatte: il governo ucraino ha fatto sapere che in tutto sono state evacuate 4.553 persone. Per domenica è prevista un’altra dozzina di evacuazioni. Nelle ultime ore stanno proseguendo i bombardamenti della Russia nell’est dell’Ucraina: l’esercito ucraino ha detto che le forze russe hanno attaccato nuovamente e distrutto l’aeroporto di Dnipro, una delle più importanti città dell’Ucraina orientale. Questo articolo non è più commentabile. Abbonati al Post per commentare le altre notizie."
40,40,post-2566258,"I russi non hanno usato proprio tutte le prudenze necessarie, a Chernobyl",https://www.ilpost.it/2022/04/09/russia-guerra-ucraina-chernobyl/,2022-04-09 09:45:12,"I russi non hanno usato proprio tutte le prudenze necessarie, a Chernobyl  A pochi giorni dal loro ritiro stanno emergendo foto e testimonianze di comportamenti piuttosto sconsiderati nell'ex centrale nucleare in Ucraina Tra i momenti più complicati e temuti dell’invasione dell’Ucraina da parte della Russia, soprattutto nei primi giorni, c’è stata l’occupazione dell’ex centrale nucleare di Chernobyl, gravemente danneggiata nel noto disastro del 1986 e da allora gestita dall’Ucraina. A fine marzo le truppe russe hanno infine lasciato l’area della ex centrale, che è tornata nuovamente sotto il controllo delle forze ucraine: in questi giorni però stanno emergendo sempre più prove del fatto che i russi abbiano usato molta poca cautela mentre si trovavano in uno dei posti più insicuri e pericolosi al mondo. Come ha sintetizzato in maniera efficace Valeriy Simyonov, responsabile della sicurezza del sito di Chernobyl, i russi «sono arrivati e hanno fatto quello che hanno voluto». «Abbiamo cercato di avvertirli che era pericoloso, ma ci hanno ignorato», ha detto Simyonov in un’intervista data al New York Times. La ex centrale di Chernobyl si trova un centinaio di chilometri a nord di Kiev, nel nord dell’Ucraina, vicino al confine con la Bielorussia. All’inizio dell’invasione alcune truppe russe avevano occupato la cosiddetta zona di alienazione della centrale, ovvero l’area che si trova nel raggio di circa 30 chilometri dall’impianto e che fu istituita in seguito al disastro del 1986. Nelle settimane successive avevano continuato a intensificare la loro presenza nella zona, apparentemente senza dedicare grandi attenzioni alla sicurezza propria e delle persone che vivono nell’area. In base ai racconti del personale ucraino del sito, i soldati russi si spostavano nella zona con bulldozer o carri armati, spesso senza indossare protezioni e rischiando di sollevare polvere radioattiva nella cosiddetta “Foresta rossa”, un’area circostante al sito con livelli altissimi di radioattività. Alcune foto e immagini satellitari mostrano inoltre che i russi avevano scavato trincee e bunker, e soprattutto si erano esposti a dosi elevatissime di sostanze radioattive altamente pericolose, avendo stabilito i propri accampamenti nella foresta attorno alla centrale. ""When I arrived here, I was shocked."" – Ukraine Interior Minister Denys Monastyrskyy describes what he found at the Chernobyl nuclear power plant to @fpleitgenCNN, who was among the first to tour the infamous plant after the Russian army withdrew. pic.twitter.com/6dVhdFl70t — CNN (@CNN) April 8, 2022  Energoatom, la società statale dell’Ucraina che gestisce le centrali nucleari del paese, ha condiviso sul proprio canale Telegram alcune immagini che mostrano gli accampamenti e altri materiali abbandonati dai russi in un’area molto vicina al sito di Chernobyl.  A fine marzo la vice prima ministra ucraina Iryna Vereshchuk aveva detto che l’occupazione dell’area da parte della Russia era un gesto «irresponsabile» e che avrebbe potuto avere conseguenze molto gravi in tutta Europa. In un messaggio condiviso sul suo canale Telegram, Vereshchuk aveva scritto che l’esercito russo trasportava «ogni giorno tonnellate di razzi, granate e munizioni» che venivano depositate nella vicina città di Pripyat, ignorando il fatto che una fortuita esplosione durante il trasporto avrebbe potuto danneggiare le strutture costruite per assicurare l’isolamento della centrale e provocare la fuoriuscita di sostanze radioattive che avrebbero potuto contaminare non solo l’Ucraina ma anche altri paesi europei. Durante il ritiro le truppe russe hanno invece fatto saltare in aria un ponte all’interno dell’area di alienazione, disponendo nella zona attorno alla ex centrale filo spinato, trappole e mine antiuomo, due delle quali sono state pestate da soldati ucraini. Soldati ucraini sul ponte distrutto dall’esercito russo tra Chernobyl e Dytiatky, 5 aprile (AP Photo/ Oleksandr Ratushniak) Simyonov ha raccontato anche che a un certo punto un soldato russo ha maneggiato senza guanti un oggetto che conteneva cobalto-60 – un materiale estremamente pericoloso – che era custodito in un deposito: nel giro di pochi secondi il contatore Geiger, lo strumento che misura la radioattività, aveva segnalato livelli altissimi. Non si hanno informazioni sulle condizioni di salute del soldato. Per ora non sono stati confermati ufficialmente casi di disturbi o malattie riconducibili all’esposizione a radiazioni e l’Agenzia Internazionale per l’Energia Atomica non è stata in grado di verificare in maniera autonoma alcune testimonianze fornite in merito. Già a fine marzo comunque Energoatom aveva detto che alcuni soldati russi avevano mostrato sintomi riconducibili all’assorbimento di sostanze radioattive dopo aver passato del tempo in una zona vicina alla centrale in cui le radiazioni erano particolarmente alte. – Leggi anche: I russi stanno compiendo un genocidio in Ucraina? Questo articolo non è più commentabile. Abbonati al Post per commentare le altre notizie."
41,41,post-2565546,La dibattuta posizione dell’ANPI sulla guerra in Ucraina,https://www.ilpost.it/2022/04/09/anpi-guerra-ucraina/,2022-04-09 07:51:43,"La dibattuta posizione dell’ANPI sulla guerra in Ucraina  La principale associazione partigiana ha fatto discutere per qualche dichiarazione giudicata assai morbida con la Russia Il massacro dei civili ucraini compiuto dalle forze russe nella cittadina di Bucha, nei pressi di Kiev, è stato condannato con parole molto dure da innumerevoli partiti politici e associazioni in tutta Italia. Si sta discutendo molto, però, di una condanna apparentemente più timida di un’associazione che ha un peso specifico molto importante nel dibattito italiano, soprattutto quando si parla di guerra: l’Associazione Nazionale Partigiani d’Italia, o ANPI. Il 4 aprile l’ANPI ha pubblicato uno stringato comunicato in cui condannava «fermamente» la strage di Bucha, ma al contempo chiedeva una commissione di inchiesta internazionale «per appurare cosa davvero è avvenuto, perché è avvenuto, chi sono i responsabili». Questa posizione, arrivata dopo che la responsabilità delle forze russe era stata estesamente acclarata da giornalisti e osservatori indipendenti, è stata interpretata da alcuni come eccessivamente morbida nei confronti della Russia, anche da sinistra: la rivista culturale Micromega, per esempio, l’ha definita «oscena». Il giorno dopo il presidente dell’ANPI, Gianfranco Pagliarulo, ha ritenuto di precisare all’ANSA che «siamo stati probabilmente tra i primi a condannare l’invasione», e che le polemiche sono dovute a «un pregiudizio di alcune persone e alcune aree contro l’ANPI». Non è la prima volta dall’inizio dell’invasione russa, però, che l’ANPI viene accusata di assumere posizioni del genere: che sono comunque più sfumate di come appaiono, e che si spiegano con la storia e l’evoluzione dell’associazione. «La nostra è una posizione chiara, limpida, che nasce da lontano e ha basi solide», dice Mauro Magistrati, segretario della sezione dell’ANPI di Bergamo e membro del comitato di presidenza all’ultimo congresso, che si è tenuto a Riccione a fine marzo. «Ed è una posizione che non è riducibile né alla coppia bianco-nero o amici-nemici, né alla militarizzazione della politica e della comunicazione che sta avvelenando da qualche settimana il dibattito pubblico». L’ANPI nacque verso la fine della Seconda guerra mondiale, il 6 giugno del 1944, a Roma, il giorno dopo l’arrivo in città dell’esercito statunitense. Nel resto d’Italia si combatteva ancora e la guerra sarebbe andata avanti per quasi un anno. Il 5 aprile del 1945, venti giorni prima dell’insurrezione che da allora viene celebrata come giorno della Liberazione, l’ANPI divenne l’associazione che rappresentava tutti i gruppi che avevano combattuto nel corso della guerra: le Brigate Garibaldi, formate dal Partito Comunista, le Brigate Matteotti, formate soprattutto da socialisti, gli indipendenti della Brigata Giustizia e Libertà e i cattolici. La storia di quell’ANPI, però, durò poco. Subito dopo la fine della guerra il clima politico in Italia era molto teso. Ci furono omicidi, vendette personali e scontri tra gruppi opposti di partigiani. Quando nel maggio del 1947 cadde il governo di unità nazionale sostenuto da democristiani e comunisti, molti temevano che potesse iniziare una guerra civile tra comunisti e anti-comunisti come quella in corso in Grecia. In questo scenario, molti consideravano i partigiani comunisti il nucleo intorno al quale il PCI avrebbe costruito una milizia fedele all’Unione Sovietica: i loro sospetti sembrarono in parte confermati quando nel novembre del 1947 migliaia di sostenitori del partito comunista, tra cui molti partigiani armati, occuparono per alcune ore la prefettura di Milano. Alla fine non ci fu nessuna guerra civile, ma rimasero fortissime divisioni politiche tra i comunisti filosovietici e gli altri partigiani. Lo scontro si concretizzò nel primo congresso nazionale dell’ANPI, tenuto nel 1948, al termine del quale le correnti non comuniste «decisero di imboccare una strada diversa rispetto alla corrente frontista, che iniziava a distinguersi sempre di più per una linea filosovietica», come ha sintetizzato di recente la ricercatrice Francesca Somenzari. Nel 1948 i cattolici uscirono dall’ANPI per fondare la FIVL (Federazione Italiana Volontari per la Libertà). L’anno dopo uscirono dall’ANPI anche i socialisti e i membri di Giustizia e Libertà, che fondarono la Federazione italiana delle associazioni partigiane (FIAP). La divisione delle associazioni partigiane ricalcò una divisione simile avvenuta nei sindacati, che proprio in quegli anni si separarono tra CGIL, CISL e UIL. Negli anni il legame fra l’ANPI e la CGIL si è rafforzato, tanto che in alcune realtà locali l’associazione e il sindacato sono state a lungo indistinguibili. Questo ha fatto sì che la storia di un’associazione nata per rappresentare un gruppo di reduci di una guerra civile – che in realtà sono una quota sempre più esigua degli iscritti, per ragioni anagrafiche – si sia di fatto saldata con quella della sinistra politica. Anche per questo in passato l’ANPI ha quasi sempre sposato cause che appartenevano a quel mondo, come per esempio l’opposizione netta ai governi di Silvio Berlusconi, e più di recente la contrarietà alle proposte dei referendum costituzionali del 2016 e del 2020. Fin dalla sua fondazione l’ANPI si è sempre battuta contro ogni guerra e a favore della pace. Ma a partire dai primi anni Duemila il pacifismo di sinistra, soprattutto in Europa, ha assunto una forma molto precisa, saldando le proteste per gli interventi militari dell’Occidente in Afghanistan e Iraq con quelle di natura economico-sociale contro un modello di sviluppo fieramente capitalista, promosso proprio dai governi statunitensi. – Leggi anche: Storia dei movimenti per la pace in Italia Oggi il mondo è cambiato, gli Stati Uniti sono sempre più restii a intervenire in giro per il mondo e il paese che con la sua politica estera aggressiva sta condizionando lo scenario globale è diventata la Russia. Eppure molti osservatori rimangono convinti che i semi delle crisi che il mondo sta vivendo in questi anni, che riguardano sia la sicurezza ma anche le disuguaglianze economiche, siano stati gettati proprio dall’Occidente e dagli Stati Uniti, e continuano a rivendicare questa lettura. In un comunicato pubblicato dall’ANPI due giorni prima dell’inizio dell’invasione russa in Ucraina si legge per esempio un invito alla NATO a non condurre «una politica di potenza», e nelle primissime righe viene condannata «la sequenza di eventi innescata dal continuo allargamento della NATO ad est vissuto legittimamente da Mosca come una crescente minaccia»: una lettura molto parziale degli eventi degli ultimi anni, e comunque assai accomodante nei confronti della Russia. Diversi dirigenti dell’ANPI rivendicano comunque che la posizione dell’ANPI non rappresenti una posizione di equidistanza rispetto alla Russia e all’Ucraina; così come i movimenti pacifisti che difendono lo slogan “né con la NATO né con Putin” indicano molto chiaramente le responsabilità della Russia e la piena legittimità della resistenza ucraina. «Così come noi avevamo un invasore tedesco, gli ucraini hanno un invasore russo», ha spiegato Michele Galante, ex deputato del Partito Comunista Italiano e oggi presidente dell’ANPI di Foggia. «Così come era legittima la resistenza contro l’invasore tedesco e gli aguzzini della Repubblica Sociale Italiana, così in Ucraina è legittima la difesa armata, come peraltro sancito da tutti gli organismi internazionali». All’interno dell’ANPI, comunque, c’è grande cautela nel paragonare la Resistenza italiana a quella che stanno portando avanti gli ucraini in queste settimane. «Credo che in Ucraina si stia sviluppando una resistenza popolare», dice Roberto Cenati, storico segretario dell’ANPI di Milano. «Penso però che sia sbagliato accostare due momenti storici profondamente diversi: la resistenza italiana ed europea sono state fenomeni straordinari contro il tentativo nazi-fascista di imporre un ordine nuovo in Europa che prevedeva lo sterminio degli ebrei. Qui siamo di fronte a uno scenario gravissimo, ma completamente diverso, di uno stato antidemocratico che cerca di schiacciare un altro paese», dice Cenati, evocando la prudenza di quanti non ritengono che in Ucraina sia in corso un vero e proprio genocidio; o forse, non ancora. – Leggi anche: I russi stanno compiendo un genocidio in Ucraina? A detta dei dirigenti e simpatizzanti dell’ANPI con cui ha parlato il Post, comunque, all’interno dell’associazione c’è un’ampia condivisione dei toni e dei modi usati dal presidente Pagliarulo e più in generale delle posizioni prese dall’inizio della guerra. E anche chi esprime posizioni diverse, secondo i dirigenti, lo fa senza grandi polemiche. «Non siamo una caserma», dice Galante: «e dobbiamo ricordarci che nella storia d’Italia la guerra ha diviso partiti, sindacati, governi e alleanze, e lo farà sempre». Questo articolo non è più commentabile. Abbonati al Post per commentare le altre notizie."
42,42,post-2566236,A Odessa ci sarà un coprifuoco fino a lunedì,https://www.ilpost.it/2022/04/09/ucraina-attacco-kramatosk-russia/,2022-04-09 06:19:12,"A Odessa ci sarà un coprifuoco fino a lunedì  L'esercito ucraino ha detto esplicitamente che teme dei bombardamenti in città: nel frattempo continuano ad arrivare notizie di morti e distruzione nelle zone abbandonate dalle forze russe Fra venerdì e sabato sono arrivate nuove informazioni sulla strage nella stazione ferroviaria di Kramatorsk, nell’Ucraina orientale, colpita da un missile venerdì mattina. Secondo il governo regionale di Donetsk i morti sono saliti a 52, fra cui ci sono 5 bambini: 12 persone sono morte nell’esplosione del missile, mentre altri 40 poco dopo, in ospedale. Nel frattempo le forze russe stanno proseguendo nella loro riorganizzazione: diversi analisti sono convinti che nei prossimi giorni compiranno una nuova offensiva nell’est e nel sud dell’Ucraina. A Odessa, il principale porto ucraino sul Mar Nero, è stato deciso un coprifuoco per timore di nuovi attacchi dopo quelli dei giorni scorsi. Intanto nella giornata di oggi erano previste una decina di evacuazioni di civili dalle città ucraine dove i combattimenti sono più intensi, fra cui Mariupol: ma non è chiaro se siano effettivamente avvenute. La notizia più importante di sabato pomeriggio è stata invece la visita a sorpresa del primo ministro britannico Boris Johnson a Kiev per incontrare il presidente ucraino Volodymyr Zelensky. Questo articolo non è più commentabile. Abbonati al Post per commentare le altre notizie."
43,43,post-2566147,Von der Leyen è ottimista sull’ingresso dell’Ucraina nell’UE,https://www.ilpost.it/2022/04/08/ursula-von-der-leyen-ucraina-unione-europea/,2022-04-08 18:54:37,"Von der Leyen è ottimista sull’ingresso dell’Ucraina nell’UE  La presidente della Commissione Europea ha detto a Zelensky che prendere una decisione in merito «non sarà una questione di anni, ma di settimane» Venerdì la presidente della Commissione Europea Ursula von der Leyen è arrivata in Ucraina per fare visita ad alcuni dei posti più colpiti dagli attacchi russi e per incontrare poi il presidente ucraino Volodymyr Zelensky. Consegnando a Zelensky un questionario che servirà per avviare il procedimento di richiesta dell’ingresso dell’Ucraina nell’Unione Europea, von der Leyen ha detto: Credo che formarsi un’opinione in merito non sarà come di consueto una questione di anni, ma di settimane Venerdì è stata la giornata del primo incontro tra il presidente ucraino e la presidente della Commissione Europea, che era partita questa mattina per Kiev. Come prima tappa, von der Leyen ha fatto visita alle fosse comuni di Bucha, dove parlando del massacro avvenuto in città ha detto che «qui abbiamo visto la nostra umanità frantumarsi». Durante l’incontro con Zelensky, avvenuto nel tardo pomeriggio, von der Leyen ha sottolineato nuovamente l’importanza delle sanzioni imposte nei confronti della Russia, dimostrandosi invece fiduciosa che l’Ucraina possa entrare nell’Unione Europea a breve. «La Russia cadrà in un declino economico, finanziario e tecnologico», ha detto von der Leyen, «mentre l’Ucraina si sta avviando verso il futuro europeo, ecco quello che vedo». Zelensky, scrive Reuters, ha fatto sapere che restituirà il questionario compilato entro una settimana. – Leggi anche: L’Ucraina può entrare davvero da subito nell’Unione Europea? Questo articolo non è più commentabile. Abbonati al Post per commentare le altre notizie."
44,44,post-2565729,La visita di Ursula von der Leyen a Bucha,https://www.ilpost.it/2022/04/08/ucraina-russia-borodyanka/,2022-04-08 13:56:51,"La visita di Ursula von der Leyen a Bucha  «Abbiamo visto la nostra umanità frantumarsi», ha detto la presidente della Commissione Europea al suo arrivo in Ucraina  Venerdì la presidente della Commissione Europea Ursula von der Leyen è arrivata in Ucraina, dove nel tardo pomeriggio ha incontrato il presidente Volodymyr Zelensky. Come prima tappa von der Leyen ha fatto visita alle fosse comuni di Bucha, dove stanno emergendo diverse nuove testimonianze che confermano le atrocità commesse dall’esercito russo in città. Nel tardo pomeriggio von der Leyen ha quindi incontrato Zelensky, dimostrandosi fiduciosa che l’Ucraina possa entrare nell’Unione Europea a breve. In mattinata, invece, la Russia ha bombardato la stazione di Kramatorsk, nella regione di Donetsk, dove al momento dell’attacco c’erano alcune migliaia di persone che stavano cercando di lasciare la città in treno. Le autorità ucraine hanno detto che nel bombardamento sono state uccise almeno 50 persone e ne sono state ferite almeno 98. Tra i morti ci sono anche cinque bambini. Intanto si è cominciato a scavare tra le macerie dei palazzi distrutti dai bombardamenti russi a Borodyanka, nella periferia della capitale Kiev. Da giorni le autorità ucraine sostengono che nella cittadina, che era stata occupata per settimane dai russi prima del loro ritiro, possano essere stati uccisi centinaia di civili e che possano essere state compiute estese violenze: al momento però non ci sono informazioni complete. Questo articolo non è più commentabile. Abbonati al Post per commentare le altre notizie."
45,45,post-2565424,I russi stanno compiendo un genocidio in Ucraina?,https://www.ilpost.it/2022/04/08/genocidio-russia-ucraina/,2022-04-08 12:42:59,"I russi stanno compiendo un genocidio in Ucraina?  Ne stanno discutendo esperti e giuristi, con qualche scetticismo, anche per la difficoltà di definire il reato di “genocidio” Le notizie provenienti dall’Ucraina, le foto e le testimonianze dalle zone liberate dopo l’occupazione russa, il quotidiano aggiornamento degli orrori e delle violazioni delle leggi internazionali hanno imposto a osservatori ed esperti di diritto di interrogarsi sulla definizione di ciò che sta accadendo; e uno dei temi più discussi, anche se tra un po’ di scetticismo, è se in Ucraina sia in corso o meno un genocidio. Il presidente ucraino Volodymyr Zelensky già un mese fa aveva definito il bombardamento dell’ospedale pediatrico di Mariupol «l’ultima prova che il genocidio degli ucraini sta avvenendo». L’accusa è stata poi ribadita dallo stesso Zelensky diverse volte, l’ultima dopo le numerose prove di violenze, uccisioni e torture contro i civili nella cittadina di Bucha, nella periferia di Kiev. Se è ormai evidente che l’esercito russo si è reso colpevole in Ucraina di crimini di guerra e crimini contro l’umanità, non tutti gli esperti sono concordi nell’indicare che un genocidio sia già in atto, per la complessità nel definirlo e provarlo. La maggior parte dice che non si possa parlare di genocidio, anche se mette in guardia sul rischio che la Russia possa commetterlo. L’esistenza del dibattito non implica giudizi differenti sulla gravità dei crimini che si stanno perpetrando in Ucraina: il genocidio è solo uno dei capi d’accusa, molti dei quali altrettanto gravi, che gli organi di giustizia internazionali hanno codificato dopo la Seconda guerra mondiale. Già a fine febbraio Karim Ahmad Khan, Procuratore capo della Corte Penale Internazionale, ha avviato un’indagine «perché sussistono ragionevoli basi per ritenere che siano stati commessi sia crimini di guerra sia crimini contro l’umanità». L’esistenza o meno di un genocidio non avrà probabilmente conseguenze legali per la Russia nel breve periodo né può modificare in alcun modo le sofferenze che la popolazione ha subito e sta subendo. Può però avere un peso importante non solo nel giudizio storico dei fatti, ma anche nelle decisioni politiche internazionali, quali ad esempio un inasprimento delle sanzioni nei confronti del governo russo. Il genocidio viene definito dal diritto internazionale come la sistematica distruzione, nella sua totalità o in parte, di una popolazione, una stirpe, una razza o una comunità religiosa. Presuppone appunto «l’intenzione di distruggere» attraverso uno o più di questi atti: uccisione; lesioni gravi all’integrità fisica o mentale; imposizione di condizioni di vita volte a provocare la distruzione fisica, totale o parziale del gruppo; misure per impedire le nascite; trasferimento forzato di bambini. Il termine “genocidio” fu inventato nel 1943 dall’avvocato polacco di origine ebraica Raphael Lemkin, che aveva vissuto in prima persona gli orrori dell’Olocausto, con l’uccisione di tutti i membri della sua famiglia eccetto un fratello. Nel libro Axis Rule in Occupied Europe combinò la parola greca ghenos (“razza”, “stirpe”), con quella latina caedo (“uccidere”). La sua campagna di sensibilizzazione per il riconoscimento del genocidio portò all’adozione da parte dell’ONU della “Convenzione per la prevenzione e la repressione del delitto di genocidio” nel dicembre 1948, diventata poi effettiva nel 1951. La definizione, apparentemente chiara, nasconde però una serie di complicazioni legali sulle condizioni in base alle quali il termine può essere applicato. Sin dalla sua approvazione la Convenzione è stata criticata in due direzioni opposte: secondo molti la definizione è troppo difficilmente applicabile a casi specifici e risulta essere troppo stringente; secondo altri si presta invece per un uso eccessivo. Questo ha creato i presupposti per dibattiti e distinguo che interessano molti dei presunti casi di genocidio. Quelli universalmente riconosciuti sono il genocidio armeno da parte dell’Impero Ottomano fra il 1915 e il 1920 (tuttora negato solo dalla Turchia), l’Olocausto, che portò alla morte di sei milioni di ebrei, e lo sterminio di 800mila tutsi perpetrato dagli hutu in Ruanda nel 1994. In una prospettiva storica più ampia possono essere considerati genocidi anche le guerre coloniali in Sud America e lo sterminio delle popolazioni indigene in Nord America. In tempi più recenti processi per genocidio sono stati intentati da tribunali internazionali speciali (la Corte Penale Internazionale dell’Aia, tribunale permanente, è operativa soltanto dal 2002) contro il regime dei Khmer Rossi, che portò alla morte di 1,7 milioni di cambogiani, e per il massacro della popolazione musulmana di Srebrenica durante la guerra in Bosnia nel 1995. I recenti casi delle persecuzioni delle minoranze musulmane dei rohingya in Myanmar o degli uiguri in Cina – per i quali non ci sono ad oggi incriminazioni ufficiali – testimoniano la difficoltà di provare in sede legale il reato di genocidio. Il dibattito sull’Ucraina è aperto, nonché condizionato dalla continua evoluzione delle notizie sui fatti, venuti alla luce solo parzialmente e in tempi molto recenti. Secondo diversi osservatori ci sono numerosi elementi che rendono quanto accaduto compatibile con la definizione degli atti di un genocidio. Le uccisioni indiscriminate di civili, i rapimenti, la tortura, gli stupri, il bombardamento di zone residenziali e la deportazione in Russia di ampie fette di popolazione, bambini inclusi, sono i capi d’accusa più evidenti. Ma anche la distruzione di impianti elettrici e idrici, il blocco degli aiuti umanitari e la privazione dei rifornimenti di cibo per le città assediate costituiscono una volontaria imposizione di condizioni volte a causare la distruzione fisica e mentale di una popolazione. Il professor Alexander Hinton, studioso di Diritti Umani alla Rutgers University, ha aggiunto altri due elementi in un intervento su The Conversation: la lunga storia di violenze della Russia e la propaganda. Hinton sottolinea i numerosi episodi di violenza di massa russa contro ucraini e altri gruppi, ricordando le politiche agricole che portarono fra il 1932 e il 1933 alle carestie che causarono la morte di milioni di ucraini (noto come Holodomor, “sterminio per fame” in una espressione ucraina), le deportazioni di gruppi nazionali o etnici, le purghe politiche: «Anche dopo il crollo dell’Unione Sovietica la Russia si è resa colpevole di violenze di massa contro i civili in Cecenia, Georgia e Siria». Non sarebbe la prima volta nella storia, insomma, che la Russia attacca intere popolazioni che vivono dentro a quella che la classe dirigente russa percepisce come la propria legittima area di influenza. Indicatori di un possibile genocidio arrivano poi dalla propaganda, che svaluta e demonizza le popolazioni che sono considerate obiettivo: andrebbero interpretate in questo senso le dichiarazioni sulla denazificazione e la definizione da parte di Putin della classe dirigente ucraina come «un gruppo di drogati e neonazisti». La stessa negazione della legittimità dell’esistenza dell’Ucraina come nazione può essere un chiaro indicatore dell’“intento di distruggere”. Secondo altri studiosi è opportuno invece maneggiare il concetto di genocidio con maggiore prudenza. Alain Destexhe, ex segretario generale di Médecins Sans Frontières, nel suo libro Rwanda and Genocide in the Twentieth Century, descrive il genocidio come «un crimine che si pone su una scala differente rispetto a tutti gli altri, e implica l’intenzione di uno sterminio completo di un determinato gruppo». Partendo da questa considerazione Destexhe sottolinea il rischio che il termine subisca «una sorta di inflazione verbale, analoga a quella vissuta dalla parola ‘fascismo’, diventando un pericoloso luogo comune». Riguardo al caso specifico attuale c’è chi sottolinea, come Dominique Fraser su The Interpreter (giornale dell’organismo di studi indipendente australiano Lowy Institute), che «l’atrocità dei crimini è sconvolgente, ma al momento non esistono prove che dimostrino l’intenzione deliberata di distruggere un gruppo preciso: le bombe cadono sui civili e le infrastrutture indipendentemente dalla loro identità, mentre i cittadini ucraini in Russia o altrove non sono diventati obiettivi di attacchi». Anche chi, come Fraser, considera premature le discussioni sull’esistenza di un genocidio non nega la possibilità che gli attuali accadimenti possano, quando il quadro delle informazioni sarà più completo, assumere quella dimensione. Gli esperti sottolineano però come questo dibattito possa essere una distrazione rispetto a decisioni più necessarie per rispondere ai crimini in atto e rischi di essere poco rilevante dal punto di vista legale. Da una parte esistono capi d’accusa evidenti e sufficienti per far comparire come imputati per crimini di guerra i leader russi (Putin in testa), dall’altra le possibilità di arrivare a un processo e a una condanna sono pressoché nulle. Le indagini sono lente e complesse, la Corte Penale Internazionale non è mai stata riconosciuta dalla Russia e nemmeno, peraltro, dagli Stati Uniti. Le più che comprensibili denunce da parte del governo ucraino hanno d’altra parte un non trascurabile intento politico, mentre la definizione della consistenza delle accuse di genocidio per la Russia diventerà un dovere per gli storici in un futuro prossimo. Questo articolo non è più commentabile. Abbonati al Post per commentare le altre notizie."
46,46,post-2563834,Cosa significa aumentare le spese militari,https://www.ilpost.it/2022/04/07/aumento-spese-militari/,2022-04-07 07:48:15,"Cosa significa aumentare le spese militari  In Italia se ne parla sempre di più: cosa comporta arrivare al 2 per cento del PIL, come chiede la NATO, e cosa ce ne potremmo fare Negli ultimi giorni dentro alla maggioranza che sostiene il governo si è discusso molto di spese militari: la ragione più immediata riguarda una serie di proposte che avrebbero impegnato l’Italia a portare le spese militari al 2 per cento del PIL entro il 2024 (ora sono all’1,41 per cento), come peraltro previsto dagli impegni presi con la NATO; la ragione più ampia riguarda la guerra provocata dalla Russia in Europa con l’invasione dell’Ucraina, che ha portato vari paesi a decidere di aumentare le spese militari per rispondere alla minaccia. Dopo la dura opposizione del Movimento 5 Stelle, l’Italia non porterà le spese militari al 2 per cento del PIL entro il 2024, ma lo farà con maggiore gradualità, entro il 2028. La questione delle spese militari rimane piuttosto dibattuta, anche perché sono in molti a criticare la necessità e l’opportunità di aumentare gli stanziamenti per la difesa. Ma dall’inizio dell’invasione russa dell’Ucraina si è fatta largo una tendenza in tutta Europa a espandere le spese militari, e in un certo senso a riarmarsi. Non è da escludere quindi che anche in Italia ci saranno novità in proposito. Da vari mesi, per esempio, si parla della creazione di un fondo temporaneo che consenta allo stato di affrontare le maggiori spese militari mentre il bilancio ordinario cresce più gradualmente. Perché proprio il 2 per cento I paesi della NATO cominciarono a parlare della necessità di destinare il 2 per cento del PIL di ciascun paese alle spese militari nel 2006, al vertice NATO di Riga, in Lettonia, ma la discussione sulle spese militari divenne più concreta nel 2014, con il vertice NATO di Newport, in Galles: allora tutti i paesi membri, compresa l’Italia, si impegnarono ad aumentare gradualmente le loro spese militari per arrivare al 2 per cento del PIL nel giro di dieci anni, cioè entro il 2024. La decisione di portare le spese militari almeno al 2 per cento fu tutto sommato arbitraria e non è legata a obiettivi specifici: l’idea, come scritto anche sul sito della NATO, era che i paesi membri dimostrassero la «volontà politica» di partecipare alla difesa comune. Il criterio del 2 per cento del PIL è inoltre piuttosto volatile: per esempio nel 2020 in Italia la percentuale delle spese militari rispetto al PIL è aumentata notevolmente anche perché il PIL è crollato a causa della pandemia da coronavirus. Nel 2016, invece, il Regno Unito arrivò al 2 per cento di spesa militare utilizzando almeno in parte, secondo BBC, «giochi contabili»: per esempio, inserendo nelle spese varie attività d’intelligence e le pensioni dei veterani. In ogni caso, la richiesta di raggiungere il 2 per cento di PIL in spese militari è stata nel corso degli anni oggetto anche di varie polemiche politiche. Gli Stati Uniti, per anni e con varie amministrazioni, hanno cercato di spingere i paesi europei a investire maggiormente nella difesa, per ridurre almeno in parte il grosso peso sopportato dalla propria economia: il paese spende il 3,7 per cento del proprio PIL nel settore militare. Sono note le minacce fatte da Donald Trump contro i partner della NATO che non condividevano il peso della difesa comune, ma prima di lui anche Barack Obama definì «free riders» i paesi europei (oltre che alcuni paesi arabi), una parola che significa un po’ scrocconi e un po’ parassiti. Attualmente, soltanto otto paesi NATO su 30 spendono più del 2 per cento del PIL nella difesa: Estonia, Croazia, Grecia, Lettonia, Lituania, Polonia, Regno Unito, Stati Uniti. L’impegno rimane tuttavia non vincolante, tanto che, almeno per ora, l’Italia intende arrivare al 2 per cento entro il 2028. Le spese militari dell’Italia, oggi Secondo l’ultimo Documento Programmatico Pluriennale del ministero della Difesa, il “bilancio integrato” della difesa in Italia ammonta a 28,28 miliardi di euro per il 2021 e a 27,50 miliardi di euro per il 2022. Questo bilancio comprende sia le risorse stanziate dal ministero della Difesa sia quelle, minori, stanziate dal ministero dello Sviluppo economico. Se si guarda soltanto al ministero della Difesa il bilancio delle spese militari supera di poco i 25 miliardi. Il bilancio della difesa in Italia è diviso grossomodo in tre voci principali: il “personale”, cioè il costo degli stipendi di tutte le persone coinvolte nelle forze armate; gli “investimenti”, cioè l’acquisizione di sistemi d’arma, equipaggiamenti, tecnologie e mezzi, compreso il costo della ricerca tecnologica per svilupparli; e infine il cosiddetto “esercizio”, cioè tutto quello che attiene alla prontezza operativa delle forze armate, dunque la manutenzione dei mezzi, la logistica, la formazione del personale, le esercitazioni e così via. Il “personale” (cioè gli stipendi) occupa la gran parte delle spese militari: il 62 per cento. Le altre due voci, “investimenti” ed “esercizio”, rispettivamente il 24 e il 13 per cento. Nella divisione delle spese, l’Italia rispetta almeno una delle richieste fatte dalla NATO, e cioè che le spese per gli “investimenti” siano almeno il 20 per cento della spesa totale. Nonostante questo, le spese militari italiane rimangono piuttosto squilibrate, con un peso eccessivo dedicato al personale. «Secondo diversi studi, la distribuzione ideale dei fondi dovrebbe essere 50 per cento per il personale, 25 per gli investimenti e 25 per l’esercizio», dice Alessandro Marrone, responsabile del programma Difesa dell’Istituto affari internazionali (IAI), uno dei più noti centri studi italiani. Cosa si potrebbe fare col 2 per cento Anche se la quantificazione delle spese militari al 2 per cento del PIL è piuttosto volatile, secondo il ministro della Difesa Lorenzo Guerini, le spese annuali dovrebbero passare dagli attuali 25 miliardi di euro a 38 miliardi: un aumento di 13 miliardi l’anno. Attualmente non ci sono piani specifici su come queste risorse potrebbero essere spese – anche perché, tra le altre cose, questo aumento dovrebbe avvenire gradualmente, nel corso di qualche anno. C’è inoltre una questione apparentemente contraddittoria: benché le forze armate siano spesso sottofinanziate, uno degli aspetti di bilancio più notevoli riguarda la razionalizzazione delle risorse attuali. Da tempo si parla della riduzione di numero del personale dell’esercito, oltre che dell’enorme patrimonio immobiliare delle Difesa, che va razionalizzato, riconvertito o dismesso. Per quanto riguarda le spese alcuni analisti hanno pubblicato liste piuttosto dettagliate su cosa potrebbero fare le forze armate con un budget aumentato di 13 miliardi di euro, soprattutto in termini di acquisti di mezzi. Ma in assenza di piani certi ci sono alcune indicazioni generali che possono essere avanzate, e che partono dalle principali esigenze delle forze armate allo stato attuale. Alessandro Marrone dello IAI sostiene per esempio che una delle priorità di spesa delle forze armate dovrebbe riguardare la parte cosiddetta di “esercizio”, cioè quella che coinvolge la prontezza operativa delle forze armate e che «in Italia è sotto finanziata da 15 anni», dice Marrone. Si parla quindi di esercitazioni, logistica, e soprattutto della manutenzione dei mezzi, cioè dei carri armati, dei veicoli blindati, dei velivoli. È normale in tutti gli eserciti che una parte dei mezzi e degli equipaggiamenti sia fermo o inutilizzabile, di solito per la manutenzione. Ma «in media la percentuale di mezzi inutilizzabili nelle forze armate italiane è maggiore che nei principali paesi NATO», dice Marrone, e questo è un problema che si potrebbe risolvere con più fondi. In secondo luogo, un altro investimento nel caso di un aumento della spesa militare dovrebbe riguardare i settori delle forze armate creati più di recente, come il Comando per le operazioni in rete (brevemente: Comando cyber) e il Comando delle operazioni spaziali (Comando spazio), entrambi nati negli ultimi anni. La creazione di questi due nuovi “comandi” (cioè di strutture gerarchiche che coordinano le operazioni militari) indicano che ai soliti teatri operativi (terra, aria e mare) ormai da qualche anno le forze armate ne hanno aggiunti due nuovi: lo Spazio e Internet. «La struttura del personale si deve adeguare a questi nuovi comandi, e quindi bisogna investire nello staff dei due comandi, che al momento è ancora modesto rispetto all’importanza sia nelle operazioni cibernetiche sia nella protezione degli asset spaziali», dice Marrone. C’è poi un terzo comando che è stato ristrutturato di recente, che è il Comando interforze: semplificando molto, è quello che coordina e pianifica le operazioni che si svolgono su più teatri d’azione e che stanno diventando sempre più importanti. Anche questo potrebbe essere potenziato. Infine, se e quando arriveranno nuovi finanziamenti per le forze armate è probabile che una parte consistente andrà negli “investimenti”, cioè nella progettazione e produzione di nuovi sistemi d’arma. Attualmente, il ministero della Difesa ha attive decine di progetti di approvvigionamento e sviluppo di nuovi sistemi d’arma, ed è difficile immaginare se e quali saranno potenziati, o se si investirà per lo sviluppo di nuovi programmi. «La parte degli investimenti è la più delicata perché è particolarmente complesso capire quali equipaggiamenti ci servono maggiormente. Una buona indicazione generale è di investire in programmi di cooperazione internazionale: la prossima generazione di armamenti va sviluppata assieme ai nostri partner. I programmi nazionali portano a risultati generalmente inferiori», dice Marrone. Questo articolo non è più commentabile. Abbonati al Post per commentare le altre notizie."
47,47,post-2565242,L’Unione Europea ha approvato nuove sanzioni contro la Russia,https://www.ilpost.it/2022/04/07/guerra-ucraina-russia-donbass/,2022-04-07 06:14:34,"L’Unione Europea ha approvato nuove sanzioni contro la Russia  Vietano l’importazione del carbone russo: è la prima volta che l’Unione impone sanzioni contro il settore dell’energia russo I paesi dell’Unione Europea hanno approvato nuove sanzioni contro la Russia, che tra le altre cose vietano l’importazione in Europa del carbone russo: è la prima volta che l’Unione impone sanzioni contro il settore dell’energia russo in relazione alla guerra in Ucraina, anche se i paesi europei non hanno incluso tra le nuove misure il petrolio e il gas. L’Unione ha comunque detto che ha iniziato a discutere di ulteriori sanzioni che potrebbero riguardare anche le importazioni del petrolio russo. I ministri degli Esteri del G7 (Canada, Francia, Germania, Giappone, Italia, Regno Unito e Stati Uniti) hanno condannato duramente le violenze e i crimini commessi dai soldati russi a Bucha e in diverse altre città ucraine: hanno parlato di «atrocità e violazioni del diritto internazionale» e hanno chiesto e ottenuto la sospensione della Russia dal Consiglio per i diritti umani delle Nazioni Unite, organo dell’ONU sussidiario dell’Assemblea Generale. Nel frattempo l’esercito russo ha iniziato a riorganizzarsi per concentrare i propri sforzi militari nel Donbass, cercando di prendere il controllo non solo della città assediata di Mariupol, ma anche di altri centri urbani, come Sloviansk, Rubizhne, Severodonetsk e Horlivka. Il timore di bombardamenti sempre più intensi, e probabilmente anche i racconti delle estese violenze compiute dai soldati russi nelle città del nord dell’Ucraina (come Bucha), hanno spinto la vice prima ministra ucraina Iryna Vereshchuk a esortare i civili a lasciare l’est del paese il prima possibile. Una richiesta simile è stata fatta oggi dal sindaco di Dnipro, città dell’Ucraina centrale, che ha invitato donne, anziani e bambini a lasciare la città. Questo articolo non è più commentabile. Abbonati al Post per commentare le altre notizie."
48,48,post-2564812,Gli Stati Uniti hanno imposto nuove sanzioni contro la Russia,https://www.ilpost.it/2022/04/06/guerra-russia-ucraina-notizie/,2022-04-06 15:17:51,"Gli Stati Uniti hanno imposto nuove sanzioni contro la Russia  Tra cui il blocco di tutte le transazioni con la più grande banca di stato russa, ed altre rivolte direttamente alle figlie di Putin Gli Stati Uniti hanno annunciato nuove sanzioni nei confronti della Russia, prese coordinandosi con i paesi del G7 e con l’Unione Europea. Tra queste ci sono il blocco delle operazioni finanziarie con gli Stati Uniti della più grande banca di stato russa, Sberbank, e della più grande banca privata, Alfa Bank; il divieto per i cittadini statunitensi di fare qualsiasi nuovo investimento in Russia e il blocco totale delle transazioni con le principali imprese statali russe. Ci sono anche sanzioni rivolte direttamente a singole persone, tra cui le figlie adulte del presidente russo Vladimir Putin, la moglie e la figlia del ministro degli Esteri Sergei Lavrov, l’ex primo ministro russo Dmitry Medvedev e l’attuale primo ministro Mikhail Mishustin: tutti i loro beni negli Stati Uniti verranno bloccati, e per loro non sarà possibile effettuare transazioni finanziarie con le banche statunitensi. Per quanto riguarda l’andamento della guerra, i combattimenti nell’est dell’Ucraina sono diventati molto più intensi: le forze russe stanno bombardando diverse città, con l’obiettivo di arrivare a controllare completamente le repubbliche autoproclamate del Donbass, quelle di Donetsk e Luhansk, dopo aver progressivamente abbandonato l’idea di conquistare Kiev. Mercoledì il governatore ucraino della regione di Luhansk ha chiesto che vengano evacuati tutti i civili, in vista di una prossima e probabile invasione russa. Molto probabilmente uno dei primi obiettivi delle forze russe nei prossimi giorni sarà la città Sloviansk, che si trova nella regione di Donetsk: una sua conquista consentirebbe alla Russia di collegare le sue forze nel nord-est e nel sud-est dell’Ucraina. Questo articolo non è più commentabile. Abbonati al Post per commentare le altre notizie."
49,49,post-2564845,La Russia può essere espulsa dal Consiglio di Sicurezza dell’ONU?,https://www.ilpost.it/2022/04/06/russia-consiglio-di-sicurezza-onu/,2022-04-06 10:15:35,"La Russia può essere espulsa dal Consiglio di Sicurezza dell’ONU?  Risposta breve: no. Risposta lunga: è complicato Nel discorso che il presidente ucraino Volodymyr Zelensky ha tenuto martedì al Consiglio di Sicurezza dell’ONU – l’organo più importante dell’ONU, l’unico che può approvare le sanzioni e autorizzare un intervento militare – Zelensky ha insistito molto sulla necessità che il Consiglio condanni l’invasione russa dell’Ucraina. Una condanna non avrebbe solo un valore simbolico, ma legittimerebbe la resistenza armata ucraina anche dal punto di vista del diritto internazionale. Il Consiglio non ha ancora condannato l’aggressione russa, e probabilmente non lo farà mai, perché la Russia è uno dei cinque paesi ad avere il potere di veto sulle decisioni prese dal Consiglio, e può quindi bloccare qualsiasi decisione proposta. Proprio a proposito del veto a disposizione della Russia, Zelensky ha aggiunto che il meccanismo dei veti va riformato «affinché il diritto di veto non si trasformi nel diritto di uccidere». È una possibilità di cui si dibatte da tempo, così come dall’inizio della guerra si discute se sia possibile sospendere o espellere la Russia dall’ONU, quindi anche dal Consiglio di Sicurezza, e impedire che eserciti il suo diritto di veto. La stragrande maggioranza degli esperti di diritto internazionale ritiene che nessuna delle due opzioni sia davvero percorribile, anche se qualcuno ha posizioni più sfumate. Il Consiglio di Sicurezza dell’ONU fu istituito nel 1945, alla fine della Seconda guerra mondiale, per cercare di prevenire e risolvere le controversie internazionali e mantenere così la pace; fu creato anche per “consolidare” la posizione dei paesi usciti vincitori dalla guerra, e garantire loro una posizione dominante nel nuovo sistema internazionale. Il Consiglio può imporre sanzioni, autorizzare interventi armati (solo in pochissime circostanze) e rimandare alcuni casi particolari alla Corte internazionale di giustizia, il principale tribunale dell’ONU. È composto dai rappresentanti di 15 stati membri, di cui 5 permanenti (Stati Uniti, Russia, Cina, Francia e Regno Unito) e 10 a rotazione in base alla collocazione geografica. La Carta delle Nazioni Unite, il trattato fondante dell’ONU, prevede che uno stato membro possa essere sospeso (articolo 5) o espulso (articolo 6) dall’ONU, e quindi anche dal Consiglio di Sicurezza, attraverso una procedura specifica. La sospensione o l’espulsione deve essere approvata da almeno due terzi dei membri dell’Assemblea Generale dell’ONU – cioè il principale organo, a cui partecipano i rappresentanti di tutti gli stati membri – sulla base di una raccomandazione del Consiglio di Sicurezza. I cinque membri permanenti del Consiglio di Sicurezza hanno il diritto di porre il veto, quindi di non fare approvare, ogni raccomandazione o decisione presa dal Consiglio ad eccezione delle decisioni sulle questioni procedurali. La sospensione o l’espulsione di uno stato membro dall’ONU non può essere considerata materia procedurale, e lo lascia intendere anche l’articolo 18 della Carta delle Nazioni Unite. Serve quindi che tutti i membri permanenti siano d’accordo: anche la Russia. La Russia può dunque mettere il veto su ogni proposta di sospensione o espulsione nei propri confronti, di fatto bloccandola. La sospensione o l’espulsione della Russia dal Consiglio di Sicurezza è «di fatto impossibile», ha sintetizzato a Defense One Richard Gowan, direttore del dipartimento dell’ong International Crisis Group che si occupa dell’ONU. Alcuni giuristi ritengono che esista un’altra strada, più indiretta, per sospendere di fatto la Russia dai lavori dell’ONU: ritirare le credenziali che permettono al governo russo di rappresentare legittimamente i cittadini russi. Ne ha parlato per esempio la ricercatrice Rebecca Barber in un recente articolo sul blog della rivista specializzata European Journal of International Law. Il rilascio delle credenziali per rappresentare un paese è una questione di natura perlopiù amministrativa. Può capitare che emergano questioni delicate e controverse, per esempio quando c’è un colpo di stato in un certo paese. In quel caso quale delegazione ha la piena legittimità per rappresentare quel paese? Il nuovo o il vecchio governo? Spetta all’Assemblea Generale prendere una decisione. Barber fa notare che il caso della Russia non riguarda questa eventualità – non ci sono due governi in competizione che si dichiarano legittimi rappresentanti dei russi – ma che parliamo comunque di «un governo che sta violando esplicitamente le norme del diritto internazionale, così come i principi stabiliti dalle Nazioni Unite. È possibile sfruttare il meccanismo di sospensione delle credenziali per aggirare i limiti dell’articolo 5?». La risposta è sì, secondo Barber, «perché in passato è già stato fatto». Barber si riferisce soprattutto a un caso che ha riguardato il Sudafrica. All’inizio degli anni Settanta diversi paesi africani avviarono una campagna per sospendere il Sudafrica dall’ONU per via delle misure previste dall’apartheid, cioè il sistema legalizzato di discriminazione razziale contro i neri sudafricani. Nel 1974 la questione arrivò infine al Consiglio di Sicurezza dell’ONU, in cui si discusse la raccomandazione di sospendere il Sudafrica per via della sistematica violazione delle norme del diritto internazionale compiuta dal governo di allora. Il 30 ottobre del 1974 Stati Uniti, Francia e Regno Unito, alleati del regime sudafricano, misero il veto alla raccomandazione, e la proposta non fu approvata. Nelle settimane successive gli stati africani provarono allora ad aggirare la decisione del Consiglio di Sicurezza proponendo che al Sudafrica venissero sospese le credenziali per partecipare ai lavori dell’Assemblea Generale dell’ONU perché non rappresentava a pieno titolo il popolo sudafricano. La campagna ebbe successo: il presidente dell’Assemblea generale, l’allora ministro degli Esteri algerino Abdelaziz Bouteflika, sospese le credenziali del Sudafrica e la sua decisione fu confermata da un voto a larga maggioranza dell’Assemblea Generale. Le credenziali furono successivamente riattivate nel 1994 dopo la fine dell’apartheid. La decisione del 1974 però fu criticatissima e ancora oggi è oggetto di dibattito fra i giuristi, alcuni dei quali la ritengono una forzatura. Benedetto Conforti e Carlo Focarelli, noti studiosi italiani di diritto internazionale, nel loro libro Le Nazioni Unite hanno scritto per esempio che «la Carta non prevede casi di sospensione dei diritti connessi allo status di membro fuori dei presupposti e delle procedure» previsti dall’articolo 5. Sembra ugualmente impossibile, inoltre, modificare i meccanismi del diritto di veto in sede di Consiglio di Sicurezza, come ha chiesto Zelensky. La ragione è la stessa per cui, per esempio, il Consiglio dell’Unione Europea è vincolato a prendere decisioni all’unanimità su tutte le questioni più rilevanti: l’unanimità è prevista dai trattati europei, che per essere modificati hanno bisogno di una decisione unanime di tutti gli stati membri. E nessuno dei paesi europei più piccoli e meno influenti vuole rinunciare al proprio potere di veto, uno strumento politicamente potentissimo. Allo stesso modo, nessuno dei membri permanenti del Consiglio di Sicurezza dell’ONU intende rinunciare al proprio diritto di veto. «Ogni modifica della composizione del Consiglio di Sicurezza deve essere decisa dagli stati che ne fanno parte», ha commentato laconicamente un portavoce del segretario generale dell’ONU, António Guterres, al Wall Street Journal. Questo articolo non è più commentabile. Abbonati al Post per commentare le altre notizie."
50,50,post-2564037,La Commissione Europea ha proposto nuove sanzioni alla Russia,https://www.ilpost.it/2022/04/05/ucraina-russia-guerra-notizie/,2022-04-05 13:39:46,"La Commissione Europea ha proposto nuove sanzioni alla Russia  C'è innanzitutto il blocco delle importazioni di carbone, ma non di gas e petrolio Martedì la Commissione Europea ha proposto nuove sanzioni contro la Russia, che nei giorni scorsi erano state richieste da molti leader europei dopo la scoperta del massacro di civili avvenuto a Bucha. Tra le nuove sanzioni, che dovranno essere approvate dai paesi membri dell’Unione, c’è soprattutto una sospensione delle importazioni di carbone dalla Russia (che valgono circa 4 miliardi di euro all’anno). Non c’è invece, come previsto, il blocco delle importazioni di gas naturale, su cui i paesi europei sono molto divisi. Secondo quanto riferito in serata dalla portavoce della Casa Bianca Jen Psaki, domani anche gli Stati Uniti annunceranno nuove sanzioni: «Prenderanno di mira i funzionari governativi russi, i loro familiari, le istituzioni finanziarie russe e le imprese statali». Oggi intanto il presidente ucraino Volodymyr Zelensky è intervenuto al Consiglio di Sicurezza dell’ONU, parlando del massacro di Bucha e delle atrocità commesse dalle forze russe dall’inizio dell’invasione. È stato un discorso molto duro, in cui tra le altre cose Zelensky ha accusato l’organizzazione di non aver fatto nulla di concreto per fermare la Russia a causa del potere di veto di cui quest’ultima gode nel Consiglio di Sicurezza. Questo articolo non è più commentabile. Abbonati al Post per commentare le altre notizie."
51,51,post-2563692,La sospetta intervista russa alla donna incinta dell’ospedale bombardato di Mariupol,https://www.ilpost.it/2022/04/05/marianna-vyshemirskaya-intervista-mariupol-ospedale-bombardamento/,2022-04-05 08:52:57,"La sospetta intervista russa alla donna incinta dell’ospedale bombardato di Mariupol  Marianna Vyshemirskaya contraddice alcune cose che sappiamo dell'attacco, ma si pensa sia stata manipolata per propaganda Sabato 2 aprile diversi media russi e filorussi hanno pubblicato un’intervista video all’influencer ucraina Marianna Vyshemirskaya, nota in tutto il mondo per essere stata fotografata incinta e ferita mentre scappava dall’ospedale di Mariupol, in Ucraina, dopo il bombardamento russo del 9 marzo. Nell’intervista Vyshemirskaya – conosciuta anche col cognome da nubile Podgurskaya – sembra sostenere che non ci sia stato un bombardamento aereo dell’ospedale, ma ci sono ragioni di ritenere che il video sia stato montato appositamente per aiutare la propaganda del governo russo, che infatti l’ha subito sfruttata per mettere in discussione la versione confermata dai giornalisti internazionali su quanto accaduto a Mariuopol. You remember Marianna? Here’s the part of her interview, in which she confirmes:  🔹 🇺🇦 military did occupy the Mariupol maternity hospital #3 (#humanshields)🔹 they provided no help, and even took their food🔹 there were no airstrikes🔹 A cameraman was on-site on March 9 pic.twitter.com/Qdv4uYmkHA — Russian Mission in Geneva (@mission_russian) April 1, 2022  L’intervista stessa, diffusa da alcuni canali ufficiali russi, smentisce le teorie del complotto che erano state sostenute in precedenza da altri canali ufficiali russi. L’ambasciata russa nel Regno Unito aveva infatti accusato Vyshemirskaya di essere un’attrice e di aver interpretato la parte di due diverse donne incinte che erano nell’ospedale al momento del bombardamento. L’intervista invece conferma che Vyshemirskaya era una paziente, ma mette in discussione nuovi aspetti della versione ucraina e occidentale. Ci sono però estesi dubbi sull’attendibilità dell’intervista, che è stata realizzata dal blogger russo Denis Seleznev: il video è tagliato in molti punti e non si sa se alcune parole siano state eliminate in fase di montaggio, e non si sa nulla delle circostanze e del luogo in cui Vyshemirskaya è stata intervistata. Diversi analisti ipotizzano che Vyshemirskaya sia stata costretta a rilasciare queste dichiarazioni. La storia di Marianna Vyshemirskaya, dall’inizio Vyshemirskaya, che prima della guerra era già molto popolare in Ucraina come influencer sui social network, il 9 marzo si trovava in ospedale a Mariupol perché incinta e prossima a partorire. Quel giorno, dopo il bombardamento, era stata fotografata da Evgeniy Maloletka, un fotografo freelance che collabora con l’agenzia di stampa internazionale Associated Press.  Era stata ritratta mentre scendeva le scale accompagnata da alcuni soldati che stavano aiutando le persone ad abbandonare l’ospedale, e poi fuori dall’edificio, con alcune coperte per proteggersi dal freddo e mostrando alcune ferite al viso e un ematoma intorno all’occhio sinistro. Nelle ore immediatamente successive alla diffusione delle immagini, diversi account sui social network avevano però accusato Vyshemirskaya di essere un’attrice che stava recitando una parte, e aveva sostenuto che non fosse stata nemmeno ferita e che fosse stata «truccata in modo realistico» per simulare alcune ferite alla testa. Tra gli account che avevano diffuso questa teoria del complotto c’era anche quello ufficiale dell’ambasciata russa nel Regno Unito, che aveva sostenuto che Vyshemirskaya avesse recitato la parte di due diverse donne incinte all’esterno dell’ospedale, mostrate in fotografie diverse sempre da Maloletka. Tutte le accuse si erano rivelate però prive di fondamento, come dimostrato da video e fotografie realizzate nei pressi dell’ospedale il 9 marzo. Un paio di giorni dopo Vyshemirskaya aveva partorito e Associated Press aveva pubblicato alcune foto di lei con la sua bambina in ospedale. Da allora però di lei non si era saputo più nulla: non si sapeva dove si trovasse, né se fosse riuscita a fuggire da Mariupol, città che è stata assediata per settimane dall’esercito russo. Cosa ha detto nell’intervista Nel video dell’intervista, che è stato pubblicato su Twitter anche dalla missione permanente della Russia presso le Nazioni Unite a Ginevra, Vyshemirskaya dice che mentre si trovava in ospedale il 9 marzo c’erano state due esplosioni e che dopo la seconda avrebbe preso una coperta e sarebbe uscita dall’edificio. A quel punto lei e le altre persone che stavano fuggendo avrebbero chiesto ad alcuni militari ucraini che si trovavano sul posto se ci fosse stato un bombardamento aereo, e questi avrebbero risposto di no, sostenendo che l’ospedale fosse stato attaccato solo con colpi d’artiglieria. Vyshemirskaya aggiunge di non aver sentito aerei, ma solo due esplosioni. Una delle teorie diffuse dalla Russia subito dopo l’attacco era che fossero stati dei colpi di artiglieria ucraini a colpire l’ospedale, e non un bombardamento russo. Poi però la stessa Russia era sembrata confermare implicitamente l’attacco, quando il ministro degli Esteri Sergei Lavrov aveva sostenuto che l’ospedale fosse usato come rifugio dai militari ucraini. La versione apparentemente riportata da Vyshemirskaya però è contraddetta dai tanti testimoni oculari di quanto accaduto a Mariupol il 9 marzo, tra cui i giornalisti di Associated Press che si trovavano in città in quei giorni, e dalle foto dei danni subiti dall’edificio, tra cui quella di un cratere le cui dimensioni suggeriscono si sia trattato di un bombardamento aereo e non di un semplice colpo di artiglieria. In altri punti dell’intervista Vyshemirskaya dice che prima dell’attacco i militari ucraini avrebbero occupato l’ospedale e li accusa di aver sottratto il cibo destinato alle donne incinte ricoverate. Ma nega anche le accuse che le avevano rivolto i media russi di essere stata truccata per apparire ferita. Subito dopo la pubblicazione dell’intervista a Vyshemirskaya, a molti è sembrato che ci fossero diverse cose poco chiare nelle sue dichiarazioni. La giornalista Olga Tokariuk, esperta nell’analisi delle campagne di propaganda e disinformazione e che aveva seguito la vicenda di Vyshemirskaya da vicino, ha fatto notare su Twitter come l’intervista sia «ampiamente manipolata e solo in apparenza data in buona fede». Tokariuk ha evidenziato inoltre come in nessun passaggio Vyshemirskaya attribuisca la responsabilità dell’attacco: dice solo che ci sono state esplosioni e che non sono state causate da attacchi aerei, ma non dice mai che a provocarle sia stato l’esercito russo. Anche questa mancanza suggerisce che l’intervista sia stata montata col fine di fare propaganda filorussa. Ad ora non ci sono informazioni chiare su dove si trovi Vyshemirskaya e nel video non si fa riferimento al luogo in cui è stata fatta l’intervista. Alcuni media ucraini nei giorni scorsi avevano scritto che era stata portata in Russia o a Donetsk, nel Donbass occupato dai russi. Al momento però non ci sono conferme al riguardo. – Leggi anche: La Russia sta diffondendo teorie complottiste su Bucha Questo articolo non è più commentabile. Abbonati al Post per commentare le altre notizie."
52,52,post-2563770,Le foto del massacro a Bucha,https://www.ilpost.it/2022/04/04/foto-bucha-ucraina-kiev/,,"La sospetta intervista russa alla donna incinta dell’ospedale bombardato di Mariupol  Marianna Vyshemirskaya contraddice alcune cose che sappiamo dell'attacco, ma si pensa sia stata manipolata per propaganda Sabato 2 aprile diversi media russi e filorussi hanno pubblicato un’intervista video all’influencer ucraina Marianna Vyshemirskaya, nota in tutto il mondo per essere stata fotografata incinta e ferita mentre scappava dall’ospedale di Mariupol, in Ucraina, dopo il bombardamento russo del 9 marzo. Nell’intervista Vyshemirskaya – conosciuta anche col cognome da nubile Podgurskaya – sembra sostenere che non ci sia stato un bombardamento aereo dell’ospedale, ma ci sono ragioni di ritenere che il video sia stato montato appositamente per aiutare la propaganda del governo russo, che infatti l’ha subito sfruttata per mettere in discussione la versione confermata dai giornalisti internazionali su quanto accaduto a Mariuopol. You remember Marianna? Here’s the part of her interview, in which she confirmes:  🔹 🇺🇦 military did occupy the Mariupol maternity hospital #3 (#humanshields)🔹 they provided no help, and even took their food🔹 there were no airstrikes🔹 A cameraman was on-site on March 9 pic.twitter.com/Qdv4uYmkHA — Russian Mission in Geneva (@mission_russian) April 1, 2022  L’intervista stessa, diffusa da alcuni canali ufficiali russi, smentisce le teorie del complotto che erano state sostenute in precedenza da altri canali ufficiali russi. L’ambasciata russa nel Regno Unito aveva infatti accusato Vyshemirskaya di essere un’attrice e di aver interpretato la parte di due diverse donne incinte che erano nell’ospedale al momento del bombardamento. L’intervista invece conferma che Vyshemirskaya era una paziente, ma mette in discussione nuovi aspetti della versione ucraina e occidentale. Ci sono però estesi dubbi sull’attendibilità dell’intervista, che è stata realizzata dal blogger russo Denis Seleznev: il video è tagliato in molti punti e non si sa se alcune parole siano state eliminate in fase di montaggio, e non si sa nulla delle circostanze e del luogo in cui Vyshemirskaya è stata intervistata. Diversi analisti ipotizzano che Vyshemirskaya sia stata costretta a rilasciare queste dichiarazioni. La storia di Marianna Vyshemirskaya, dall’inizio Vyshemirskaya, che prima della guerra era già molto popolare in Ucraina come influencer sui social network, il 9 marzo si trovava in ospedale a Mariupol perché incinta e prossima a partorire. Quel giorno, dopo il bombardamento, era stata fotografata da Evgeniy Maloletka, un fotografo freelance che collabora con l’agenzia di stampa internazionale Associated Press.  Era stata ritratta mentre scendeva le scale accompagnata da alcuni soldati che stavano aiutando le persone ad abbandonare l’ospedale, e poi fuori dall’edificio, con alcune coperte per proteggersi dal freddo e mostrando alcune ferite al viso e un ematoma intorno all’occhio sinistro. Nelle ore immediatamente successive alla diffusione delle immagini, diversi account sui social network avevano però accusato Vyshemirskaya di essere un’attrice che stava recitando una parte, e aveva sostenuto che non fosse stata nemmeno ferita e che fosse stata «truccata in modo realistico» per simulare alcune ferite alla testa. Tra gli account che avevano diffuso questa teoria del complotto c’era anche quello ufficiale dell’ambasciata russa nel Regno Unito, che aveva sostenuto che Vyshemirskaya avesse recitato la parte di due diverse donne incinte all’esterno dell’ospedale, mostrate in fotografie diverse sempre da Maloletka. Tutte le accuse si erano rivelate però prive di fondamento, come dimostrato da video e fotografie realizzate nei pressi dell’ospedale il 9 marzo. Un paio di giorni dopo Vyshemirskaya aveva partorito e Associated Press aveva pubblicato alcune foto di lei con la sua bambina in ospedale. Da allora però di lei non si era saputo più nulla: non si sapeva dove si trovasse, né se fosse riuscita a fuggire da Mariupol, città che è stata assediata per settimane dall’esercito russo. Cosa ha detto nell’intervista Nel video dell’intervista, che è stato pubblicato su Twitter anche dalla missione permanente della Russia presso le Nazioni Unite a Ginevra, Vyshemirskaya dice che mentre si trovava in ospedale il 9 marzo c’erano state due esplosioni e che dopo la seconda avrebbe preso una coperta e sarebbe uscita dall’edificio. A quel punto lei e le altre persone che stavano fuggendo avrebbero chiesto ad alcuni militari ucraini che si trovavano sul posto se ci fosse stato un bombardamento aereo, e questi avrebbero risposto di no, sostenendo che l’ospedale fosse stato attaccato solo con colpi d’artiglieria. Vyshemirskaya aggiunge di non aver sentito aerei, ma solo due esplosioni. Una delle teorie diffuse dalla Russia subito dopo l’attacco era che fossero stati dei colpi di artiglieria ucraini a colpire l’ospedale, e non un bombardamento russo. Poi però la stessa Russia era sembrata confermare implicitamente l’attacco, quando il ministro degli Esteri Sergei Lavrov aveva sostenuto che l’ospedale fosse usato come rifugio dai militari ucraini. La versione apparentemente riportata da Vyshemirskaya però è contraddetta dai tanti testimoni oculari di quanto accaduto a Mariupol il 9 marzo, tra cui i giornalisti di Associated Press che si trovavano in città in quei giorni, e dalle foto dei danni subiti dall’edificio, tra cui quella di un cratere le cui dimensioni suggeriscono si sia trattato di un bombardamento aereo e non di un semplice colpo di artiglieria. In altri punti dell’intervista Vyshemirskaya dice che prima dell’attacco i militari ucraini avrebbero occupato l’ospedale e li accusa di aver sottratto il cibo destinato alle donne incinte ricoverate. Ma nega anche le accuse che le avevano rivolto i media russi di essere stata truccata per apparire ferita. Subito dopo la pubblicazione dell’intervista a Vyshemirskaya, a molti è sembrato che ci fossero diverse cose poco chiare nelle sue dichiarazioni. La giornalista Olga Tokariuk, esperta nell’analisi delle campagne di propaganda e disinformazione e che aveva seguito la vicenda di Vyshemirskaya da vicino, ha fatto notare su Twitter come l’intervista sia «ampiamente manipolata e solo in apparenza data in buona fede». Tokariuk ha evidenziato inoltre come in nessun passaggio Vyshemirskaya attribuisca la responsabilità dell’attacco: dice solo che ci sono state esplosioni e che non sono state causate da attacchi aerei, ma non dice mai che a provocarle sia stato l’esercito russo. Anche questa mancanza suggerisce che l’intervista sia stata montata col fine di fare propaganda filorussa. Ad ora non ci sono informazioni chiare su dove si trovi Vyshemirskaya e nel video non si fa riferimento al luogo in cui è stata fatta l’intervista. Alcuni media ucraini nei giorni scorsi avevano scritto che era stata portata in Russia o a Donetsk, nel Donbass occupato dai russi. Al momento però non ci sono conferme al riguardo. – Leggi anche: La Russia sta diffondendo teorie complottiste su Bucha Questo articolo non è più commentabile. Abbonati al Post per commentare le altre notizie."
53,53,post-2563680,La Russia sta diffondendo teorie complottiste su Bucha,https://www.ilpost.it/2022/04/04/russia-teorie-complottiste-bucha/,2022-04-04 08:43:24,"La Russia sta diffondendo teorie complottiste su Bucha  Attraverso i suoi account ufficiali sta sostenendo che i video delle vittime civili siano falsi, ma è facile dimostrare che non è così Ormai da due giorni i giornali internazionali stanno raccontando le violenze contro i civili compiute dall’esercito russo nella cittadina ucraina di Bucha, riconquistata il primo aprile dalle forze ucraine. La Russia ha reagito a queste testimonianze con una strategia che usa dall’inizio della guerra: cioè la diffusione di notizie false e teorie complottiste attraverso canali ufficiali, funzionari, politici e attivisti filorussi in giro per il mondo, in modo da insinuare dubbi sull’affidabilità dei media occidentali e inquinare il discorso pubblico riguardo all’invasione in corso. Da ieri sui social network circola un video girato da un’automobile a Bucha in cui si vedono alcuni cadaveri ai lati della strada. Diversi account ufficiali russi, tra cui quelli di alcune ambasciate, così come moltissimi non ufficiali, hanno scritto che il video sarebbe falso sostenendo che il corpo che si vede in basso a destra nel video muova a un certo punto la mano. In realtà, come ha fatto notare per esempio il giornalista Shayan Sardarizadeh di BBC News, la presunta mano del soldato è semplicemente una goccia d’acqua che scorre sul finestrino dell’auto, come si può osservare scorrendo le immagini al rallentatore oppure colorando in maniera differente il video. I've seen a few posts saying that one of the corpses in Bucha 'move its hand'. Well – that isn't true. The apparent movement is from a drop of water on the windscreen as the slow-mo clearly illustrates. Been well discussed on Telegram. It's a corpse, not an actor. pic.twitter.com/llBAvkvmSd — D.Emery (@DemeryUK) April 3, 2022  Un’altra presunta prova a sostegno del complotto riguarda invece un istante del video in cui si vede il corpo di una persona nello specchietto laterale dell’auto: l’accusa della propaganda russa è che si muova poco dopo il passaggio dell’auto. Alistair Coleman, un altro giornalista di BBC News esperto di disinformazione, fa notare che si tratta semplicemente di una distorsione ottica, causata dalla curvatura dello specchietto e dal fatto che l’auto si sta allontanando dal corpo. 4) Then there's the claim about the body moving in the wing mirror. A slowed down version shows the buildings in the background being distorted by the wing mirror. Add social media compression and the video gives the impression the body is moving.pic.twitter.com/IZ0xtVPYzG — Shayan Sardarizadeh (@Shayan86) April 3, 2022  Entrambe le persone al centro delle teorie complottiste, fra l’altro, sono state fotografate da altre angolazioni dal fotografo Sergei Supinsky di Agence France-Presse. Ed entrambe sono chiaramente morte. – Leggi anche: Ci sono sempre più prove che a Bucha la Russia abbia massacrato i civili Sul massacro avvenuto a Bucha ci sono sempre più conferme: foto e resoconti di vari giornalisti internazionali, i primi rapporti di organizzazioni umanitarie, e molte testimonianze di chi è sopravvissuto. Le foto dei fotoreporter e dei corrispondenti mostrano molti cadaveri ai lati delle strade, alcuni in decomposizione, con le mani legate dietro la schiena e colpiti da proiettili sparati a distanza ravvicinata, in quelle che sembrano essere state esecuzioni sommarie. I giornalisti hanno segnalato anche la presenza di una fossa comune, in cui secondo varie testimonianze potrebbero essere sepolte decine di persone. Oliver Carroll dell’Economist ha raccontato di avere visto diversi corpi all’ingresso della città: apparentemente sono persone che «avevano scelto il momento sbagliato per andare a fare la spesa». Accanto ai loro corpi si vedono scatole di piselli, bustine di tè e confezioni di yogurt. Diversi giornalisti internazionali, fra cui Ilario Piagnerelli di Rai News, hanno fotografato un uomo anziano che sembra essere stato ucciso da lontano mentre stava circolando in bicicletta. Diverse altre tracce, in giro per la città, fanno pensare che le forze russe abbiano ucciso decine di persone, fra cui molti civili, con esecuzioni sommarie di questo tipo: sono accuse che se confermate rientrerebbero a pieno titolo nella definizione di crimini di guerra. Bucha. Il corpo di un anziano accanto a una bicicletta. Il cranio sfondato. Qualcuno ha preso la mira. #Ucraina pic.twitter.com/MXN4OfTdeb — Ilario Piagnerelli (@ilario82) April 3, 2022  Questo articolo non è più commentabile. Abbonati al Post per commentare le altre notizie."
54,54,post-2563573,Ci sono sempre più prove che a Bucha la Russia abbia massacrato i civili,https://www.ilpost.it/2022/04/04/bucha-massacro-civili-russia/,2022-04-04 07:32:54,"Ci sono sempre più prove che a Bucha la Russia abbia massacrato i civili  Le foto e i racconti dei giornalisti che sono arrivati sul posto parlano di fosse comuni e di decine di corpi abbandonati per strada Da ore continuano ad arrivare testimonianze, video e fotografie delle violenze compiute dall’esercito russo nella cittadina ucraina di Bucha, nella periferia nordovest di Kiev, controllata dalle forze russe fino a venerdì 1 aprile. Tutto questo sembra confermare che a Bucha, durante le cinque settimane di occupazione, l’esercito russo abbia massacrato decine di civili ucraini, come era emerso dalle prime testimonianze dopo la riconquista della cittadina da parte delle forze ucraine. I giornalisti internazionali che negli ultimi due giorni sono riusciti ad entrare a Bucha parlano di intere vie della città ricoperte di corpi in decomposizione, di una gigantesca fossa comune scavata nel giardino della chiesa ortodossa della cittadina, di amici e parenti che insieme riemergono spaventati dagli scantinati dove si erano nascosti in attesa che i russi lasciassero la città. Il New York Times scrive che domenica, a tre giorni dalla riconquista della cittadina da parte degli ucraini, gli abitanti di Bucha «stavano ancora trovando dei corpi nei giardini delle case e nelle strade: prove sempre più concrete del fatto che i civili siano stati uccisi di proposito e indiscriminatamente». Alla fine di febbraio Bucha era stata una delle prime cittadine alla periferia di Kiev ad essere conquistate dai russi. Per Bucha passa la strada principale che collega Kiev con i territori ucraini al confine con la Bielorussia, il paese satellite della Russia che l’esercito russo ha usato come base per attaccare il nord dell’Ucraina. Controllare Bucha e Irpin, un’altra cittadina nelle vicinanze, sarebbe stato fondamentale per organizzare un attacco al centro di Kiev, dove però le forze russe non sono mai arrivate. !function(){""use strict"";window.addEventListener(""message"",(function(e){if(void 0!==e.data[""datawrapper-height""]){var t=document.querySelectorAll(""iframe"");for(var a in e.data[""datawrapper-height""])for(var r=0;r<t.length;r++){if(t[r].contentWindow===e.source)t[r].style.height=e.data[""datawrapper-height""][a]+""px""}}}))}();  Gli abitanti di Bucha raccontano che le violenze e le esecuzioni sommarie sono iniziate già nei primi giorni di occupazione russa. Le strade erano costantemente pattugliate dai russi con i loro mezzi militari. Un insegnante di arti marziali che abita a Bucha ha raccontato al Guardian che nei primi giorni di occupazione ha visto un uomo anziano fermato dai russi mentre stava attraversando la strada con la moglie: «sai come sono gli anziani, gli piace rispondere. Quindi i soldati russi gli hanno semplicemente sparato. Poi hanno detto alla moglie di continuare a camminare, se non voleva fare la stessa fine. È successo a fianco di un McDonald’s, a trenta-quaranta metri da casa mia». Le modalità di alcune delle uccisioni fanno pensare che la violenza sia stata almeno in parte davvero indiscriminata. Il New York Times ha raccontato di una donna uccisa con colpi di arma da fuoco durante il primo giorno di occupazione semplicemente perché era scesa in giardino a controllare se i carri armati in giro per la città fossero ucraini o russi. Oliver Carroll dell'Economist ha raccontato di avere visto diversi corpi all'ingresso della città: apparentemente sono persone che «avevano scelto il momento sbagliato per andare a fare la spesa». Accanto ai loro corpi si vedono scatole di piselli, bustine di tè e confezioni di yogurt. Diversi giornalisti internazionali, fra cui Ilario Piagnerelli di Rai News, hanno fotografato un uomo anziano che sembra essere stato ucciso da lontano mentre stava circolando in bicicletta. Bucha. Il corpo di un anziano accanto a una bicicletta. Il cranio sfondato. Qualcuno ha preso la mira. #Ucraina pic.twitter.com/MXN4OfTdeb — Ilario Piagnerelli (@ilario82) April 3, 2022  Altre testimonianze raccontano invece di retate dell'esercito russo per strada o nelle case, alla ricerca di persone che collaboravano con le forze ucraine. In un rapporto di Human Rights Watch si legge per esempio che il 4 marzo alcuni soldati russi avevano arrestato cinque uomini e li avevano costretti a inginocchiarsi per strada, obbligandoli a tirare fuori la maglietta dai pantaloni e a usarla come cappuccio. Poi avevano sparato alla nuca a uno di loro. Diverse altre tracce, in giro per la città, fanno pensare che le forze russe abbiano ucciso decine di persone, fra cui anche diversi civili, con esecuzioni sommarie di questo tipo: sono accuse che se confermate rientrerebbero a pieno titolo nella definizione di crimini di guerra. L'Economist, uno dei primi giornali occidentali ad essere arrivati a Bucha, ha scritto di avere trovato diverse conferme di esecuzioni sommarie: «nove corpi giacciono a lato di un cantiere, altri due nella strada che collega Bucha a Irpin. Tutti avevano fori di ingresso di proiettili nella testa o sul petto, oppure su entrambi. Almeno due di loro avevano le mani legate dietro la schiena. Dall'odore dei corpi in decomposizione, si trovano lì da un bel po' di tempo». Le mani di un uomo trovato morto a Bucha il 3 aprile 2022 (AP Photo/Vadim Ghirda) Non è facile capire quanti abitanti di Bucha, esattamente, siano stati uccisi durante le settimane di occupazione russa. Il New York Times ha parlato con un medico legale della città, Serhiy Kaplishny, secondo cui prima del 4 marzo – giorno in cui scappò da Bucha – aveva fatto seppellire 57 corpi in un cimitero: 15 di loro erano morti per cause naturali, mentre gli altri 42 per colpi di arma da fuoco o proiettili di artiglieria. Soltanto in tre facevano parte dell'esercito ucraino: tutti gli altri erano civili. È stato proprio Kaplishny, fra l'altro, a fare scavare una fossa comune nei pressi della chiesa ortodossa della cittadina. Al momento le stime parlano di circa 280 corpi seppelliti nella fossa: alcuni sono stati avvolti in sacchi di plastica, altri sotterrati frettolosamente. Mass grave in #Bucha, where apparently 280 people are buried. It appeared because Russians occupied the area around cemetery and morgue, locals say. There were so many bodies and they needed to be buried somewhere. Two rows: one for Russians, the other Ukrainian civilians. pic.twitter.com/P36kJa4A02 — Oliver Carroll (@olliecarroll) April 3, 2022  Diversi osservatori temono che le violenze di Bucha non siano isolate, e che scene simili potrebbero vedersi in altre cittadine che negli ultimi giorni sono state riconquistate dalle forze ucraine. Per quel che vale, il governo russo ha definito una notizia falsa il ritrovamento di decine di corpi di civili a Bucha. Questo articolo non è più commentabile. Abbonati al Post per commentare le altre notizie."
55,55,post-2563584,L’Ucraina accusa la Russia di crimini di guerra,https://www.ilpost.it/2022/04/04/ucraina-accuse-russia-guerra-notizie/,2022-04-04 06:36:41,"L’Ucraina accusa la Russia di crimini di guerra  Anche a causa dei massacri compiuti a Bucha, vicino a Kiev: intanto gli attacchi russi proseguono nel sud e nell'est dell'Ucraina Tra domenica e lunedì sono emersi video, immagini, ricostruzioni e testimonianze di brutali violenze compiute dai soldati russi a Bucha, una cittadina a una trentina di chilometri da Kiev. Le forze russe si sono ritirate da Bucha, e da molte altre città del nord dell’Ucraina, negli ultimi giorni, dopo che il governo di Mosca aveva deciso di cambiare strategia: lasciar perdere almeno per ora il fronte nord, quello che includeva le battaglie attorno a Kiev e a Chernihiv, e concentrarsi sulla conquista completa del Donbass, a partire da Mariupol. Il governo ucraino ha accusato la Russia di avere commesso un «massacro» a Bucha, e di essersi resa responsabile di crimini di guerra e contro l’umanità. La Russia ha risposto sostenendo che le violenze sono state compiute dagli stessi ucraini e che sono una «provocazione» per far saltare i negoziati di pace (una teoria non credibile, sulla base delle informazioni disponibili). La Russia ha intanto proseguito gli attacchi sugli altri fronti della guerra, tra cui quello orientale (per esempio a Kharkiv) e quello meridionale: oltre ai bombardamenti su Mariupol, città considerata ora l’obiettivo primario delle forze russe, ci sono state esplosioni nei pressi di Odessa, dove i missili russi hanno colpito probabilmente un deposito di carburante. Questo articolo non è più commentabile. Abbonati al Post per commentare le altre notizie."
56,56,post-2563357,L’attacco russo a Odessa,https://www.ilpost.it/2022/04/03/ucraina-guerra-notizie-e-aggiornamenti/,2022-04-03 06:23:55,"L’attacco russo a Odessa  Finora l'importante città ucraina sul mar Nero era stata risparmiata dai combattimenti più intensi: nel frattempo i russi continuano a ritirarsi dalla regione di Kiev Domenica mattina si sono sentite diverse forti esplosioni a Odessa, il più importante centro portuale che in queste settimane si era preparata a lungo per un attacco russo. Un consigliere del ministro dell’Interno ucraino, Anton Herashchenko, ha detto che si è trattato di un attacco aereo russo, e che alcuni dei missili sono stati abbattuti dalla contraerea ucraina. Al momento non si hanno notizie di feriti o morti. Domenica le autorità ucraine e diversi leader europei hanno accusato l’esercito russo di aver massacrato i civili a Bucha, una cittadina a nord ovest di Kiev da cui la Russia si era ritirata venerdì. Il ministero della Difesa ucraino ha pubblicato un video molto forte che mostra una strada con diversi cadaveri, sostenendo che i civili siano stati uccisi «arbitrariamente», alcuni con le mani legate dietro la schiena. La presidente della Commissione europea Ursula von der Leyen ha detto di essere «scioccata» dai resoconti del massacro, chiedendo un’indagine indipendente e sostenendo che «chi ha perpetrato crimini di guerra sarà ritenuto responsabile». La Russia ha negato il massacro, sostenendo che i video siano falsi. Questo articolo non è più commentabile. Abbonati al Post per commentare le altre notizie."
57,57,post-2563135,La Russia si sta ritirando dai dintorni di Kiev,https://www.ilpost.it/2022/04/02/evacuazione-mariupol-ritiro-kiev/,2022-04-02 15:30:25,"La Russia si sta ritirando dai dintorni di Kiev  L'impressione è che voglia concentrarsi sulle aree già occupate, ma potrebbe anche volersi solo riorganizzare Tra venerdì e sabato le forze russe si sono ritirate dagli immediati dintorni della capitale ucraina Kiev, in quello che è stato interpretato come un segnale di come la guerra stia cambiando: l’opinione degli analisti è che il governo russo abbia preso atto dei fallimenti ottenuti fin qui e abbia notevolmente ridimensionato i suoi obiettivi in Ucraina, concentrandosi quasi esclusivamente sulla regione del Donbass. In diversi continuano comunque a ritenere che la Russia non si stia ritirando definitivamente, ma che stia prendendo tempo per riorganizzarsi, sistemando i problemi militari e logistici che avevano fermato la sua avanzata, per poi ricominciare. Il presidente ucraino Volodymyr Zelensky ha detto che le forze russe hanno lasciato mine antiuomo sulle strade che portano alla capitale, ritirandosi, e il suo consigliere Oleksiy Arestovych ha sostenuto che nel frattempo si siano intensificati i bombardamenti e i combattimenti nel sud e nell’est del paese. La Croce Rossa internazionale intanto sta provando nuovamente a organizzare una imponente operazione per evacuare i civili rimasti a Mariupol, città del sudest dell’Ucraina in buona parte già rasa al suolo dai bombardamenti russi. Venerdì erano riuscite a lasciare Mariupol tra le 2mila e le 3mila persone, ma ci sono altri 160mila civili intrappolati: finora i “corridoi umanitari” concordati tra Ucraina e Russia hanno funzionato poco, perché presi di mira dalla Russia nonostante l’esistenza dei cessate il fuoco. Questo articolo non è più commentabile. Abbonati al Post per commentare le altre notizie."
58,58,post-2563253,La guerra in Ucraina si sta trasformando,https://www.ilpost.it/2022/04/02/guerra-ucraina-attrito-russia/,2022-04-02 11:06:55,"La guerra in Ucraina si sta trasformando  Il ritiro dei russi dal nord sembra mostrare un cambio di strategia, e l'inizio di un conflitto più circoscritto ma potenzialmente più lungo Negli ultimi giorni le forze militari russe che stavano combattendo nel nord dell’Ucraina, attorno alla capitale Kiev e alla città di Chernihiv, hanno iniziato a ritirarsi ordinatamente spostandosi verso il confine settentrionale per tornare in Bielorussia. Secondo l’Institute for the Study of War, centro studi statunitense molto apprezzato per le sue analisi militari, il ritiro sarebbe l’inizio di un cambio di strategia del governo russo, che avrebbe preso atto dei fallimenti ottenuti fin qui e avrebbe notevolmente ridimensionato i suoi obiettivi in Ucraina: ora vorrebbe concentrarsi quasi esclusivamente sulla regione del Donbass, dove dal 2014 si combatte una guerra civile innescata dalle milizie separatiste finanziate e armate dalla Russia. Questo cambio di strategia, dicono diversi analisti militari, sembra poter trasformare il conflitto, prolungandolo nel tempo pur riducendo il campo di battaglia. È difficile avere conferme indipendenti sulle informazioni diffuse dal governo ucraino, ma diverse città del nord sarebbero tornate negli ultimi giorni sotto il controllo dell’Ucraina. Sui social network circolano video che mostrano per esempio le strade abbandonate a Bucha, che si trova circa 60 chilometri a ovest di Kiev ed era stata una delle città più contese dai due schieramenti nella regione. Dalle immagini satellitari della società statunitense Maxar Technologies si vede inoltre come i russi abbiano smantellato le proprie postazioni militari dall’aeroporto di Hostomel, sempre vicino alla capitale, dove si era combattuta un’importante battaglia all’inizio dell’invasione. Negli ultimi giorni le forze ucraine hanno lanciato contrattacchi in altre aree attorno a Kiev e Chernihiv (150 chilometri più a nord), costringendo o accelerando il ritiro russo. In alcune zone si combatte ancora, ma l’impressione è che siano perlopiù scontri con la linea russa più avanzata, incaricata di proteggere il grosso delle forze che si sta spostando verso il confine con la Bielorussia. Durante il ritiro, ha detto il presidente ucraino Volodymyr Zelensky, i russi hanno messo mine ovunque, anche nelle case e sui cadaveri lasciati per strada. Secondo l’Institute for the Study of War, questo ritiro su larga scala dal nord sarebbe stato deciso soltanto negli ultimi giorni. Il piano iniziale di Putin era condurre una “guerra lampo” che avrebbe dovuto permettere alle forze di russe di conquistare in pochi giorni le principali città ucraine, tra cui Kiev, Kharkiv, Odessa, contando sul fatto che gli ucraini avrebbero appoggiato l’invasione russa e il governo si sarebbe presto sciolto. Verso metà marzo era diventato chiaro che il piano era fallito. La Russia avrebbe però cercato di non abbandonarlo del tutto mandando rinforzi attorno Kiev, nel nordest e nel sud dell’Ucraina, nel tentativo di sfruttare la sua superiorità militare e fermare la resistenza ucraina. Alla fine di marzo, sostiene l’Institute for the Study of War, la Russia ha infine accettato l’impossibilità di conquistare tutta l’Ucraina seguendo il piano militare progettato inizialmente, e ha deciso di estendere ulteriormente il suo controllo sul Donbass. Il fatto che l’offensiva russa si stia indirizzando verso il Donbass non è solo un’intuizione di centri studi e analisti militari. Una settimana fa era stato lo stesso governo russo ad annunciare il nuovo piano, ma in pochi ci avevano creduto anche perché dall’inizio della guerra, e in moltissime altre occasioni in passato, la Russia aveva tentato di sfruttare i cessate il fuoco e le sospensioni dei combattimenti per compiere attacchi o riorganizzarsi militarmente. Il giornalista Yaroslav Trofimov, che si è dimostrato fin qui uno dei meglio informati sulla guerra, ha scritto sul Wall Street Journal che inizialmente sembrava che la Russia volesse mantenere attorno a Kiev un numero di forze militari sufficiente per minacciare la capitale ed evitare allo stesso tempo che l’Ucraina mandasse rinforzi importanti nel Donbass: «Ma una minaccia di accerchiamento delle forze russe, a nordovest o nordest di Kiev, ha accelerato il ritiro verso il confine bielorusso, spesso sotto il fuoco nemico». Le forze ritirate, quelle in grado ancora di combattere, potrebbero quindi essere reindirizzate verso il Donbass per cercare di indebolire la resistenza ucraina, oltre che unire le forze russe provenienti da nord, quindi dalla città di Izyum appena conquistata dopo settimane di battaglia, a quelle provenienti da sudest, dalla parte della regione di Luhansk sotto il controllo dei russi. Nonostante in questa zona sia riuscita ad avanzare abbastanza rapidamente nelle aree rurali, la Russia non è infatti riuscita a conquistare le città di Kramatorsk, Slovyansk e Severodonetsk (dove si trova il governo regionale ucraino di Luhansk): prendendone il controllo, riuscirebbe appunto a unire le sue truppe e isolare le forze ucraine rimaste nella regione. L’obiettivo russo, quindi, sarebbe quello di arrivare a un completo controllo del Donbass, che vada quindi al di là delle due Repubbliche di Donetsk e Luhansk, di cui Putin aveva riconosciuto l’autonomia prima dell’invasione, e anche al di là dei territori conquistati dall’inizio della guerra. Questo controllo passa quindi dalla conquista di Mariupol, la città ucraina più martoriata dai bombardamenti russi e in larga parte già rasa al suolo. Mariupol è la decima città dell’Ucraina, ma la sua posizione strategica sulla costa settentrionale del mar d’Azov la rende un obiettivo fondamentale per la Russia. Negli ultimi giorni si sono intensificati gli sforzi della Croce Rossa internazionale di evacuare i civili ancora in città, che potrebbero essere circa 160mila, ma finora con scarso successo. Gli analisti militari ritengono che la conquista di Mariupol da parte della Russia sia comunque questione di giorni. Secondo l’Institute for the Study of War, è invece improbabile che le forze russe proveranno a iniziare nuove grosse offensive dal fronte meridionale: tenteranno di difendere Kherson, l’unica capitale provinciale ucraina che finora hanno conquistato, ma difficilmente si spingeranno di nuovo verso ovest (Mykolaiv) e verso nord (Zaporizhzhia e Kryvyi Rih), almeno per ora. Allo stesso modo, è difficile pensare che Putin accetti di avviare negoziati seri prima di avere conquistato tutto il Donbass, che a questo punto si può considerare l’obiettivo minimo dell’invasione russa. Ottenere qualche vittoria militare importante potrebbe migliorare la posizione negoziale della Russia, che al momento sembra assai debole a causa dei fallimenti delle ultime settimane. Si prospetta però una guerra lunga, che potrebbe andare avanti mesi, forse anni. La riduzione del campo di battaglia spingerà sia la Russia che l’Ucraina a rinforzare le rispettive truppe nel Donbass, e la convinzione di entrambe di poter vincere la guerra porterà probabilmente i due governi a non fare importanti concessioni durante i negoziati di pace. Rimane invece assai complicato dire quale sia l’obiettivo politico di Putin oggi. L’idea iniziale, quella di rendere l’Ucraina un paese “vassallo” simile alla Bielorussia attraverso la rapida destituzione del governo di Zelensky e l’insediamento di un governo “fantoccio” amico dei russi, è diventata impraticabile: non solo per l’inaspettata e tenace resistenza militare ucraina, ma anche per l’impossibilità russa di governare le città ucraine senza la minaccia dell’uso o l’uso della forza (come dimostra anche il caso di Kherson, dove le manifestazioni di dissenso verso le forze occupanti russe sono frequenti). La conquista del Donbass potrebbe perlomeno permettere a Putin di “salvare la faccia”, visto che una delle sue infondate giustificazioni per l’invasione era che la Russia dovesse proteggere le popolazioni delle autoproclamate Repubbliche di Donetsk e Luhansk dagli attacchi ucraini. Oggi il Cremlino ha cambiato la sua retorica sulla guerra: sostiene che l’offensiva nel nordest dell’Ucraina (quella che è fallita) fosse stata iniziata solo per indebolire le forze ucraine prima di raggiungere il suo «obiettivo principale», cioè la conquista del Donbass.   Questo articolo non è più commentabile. Abbonati al Post per commentare le altre notizie."
59,59,post-2562717,L’evacuazione dei civili da Mariupol non è andata come doveva,https://www.ilpost.it/2022/04/01/mariupol-evacuazione-guerra-ucraina/,2022-04-01 05:42:20,"L’evacuazione dei civili da Mariupol non è andata come doveva  Ha funzionato solo parzialmente: il tentativo della Croce Rossa internazionale di coinvolgere molte più persone è fallito Per venerdì era previsto un cessate il fuoco per consentire l’evacuazione di migliaia di civili da Mariupol, la città ucraina più colpita dai bombardamenti russi e in larga parte rasa al suolo. L’accordo era stato annunciato giovedì dal governo ucraino e confermato da quello russo, che aveva precisato di avere accettato una specifica richiesta avanzata da Francia e Germania. Al termine della giornata le persone che hanno lasciato la città sono state tra le 2mila e le 3mila, ma il tentativo della Croce Rossa internazionale di realizzare un’evacuazione su larga scala è fallito. Dal punto di vista militare sta proseguendo l’avanzata delle forze ucraine verso alcuni territori che erano stati occupati dalla Russia all’inizio dell’invasione. Diversi analisti continuano comunque a pensare che la Russia si stia riorganizzando, sia da un punto di vista logistico che militare, in attesa di riprendere gli attacchi e riconquistare i territori persi. Questo articolo non è più commentabile. Abbonati al Post per commentare le altre notizie."
60,60,post-2562160,Si continua a discutere del pagamento del gas russo,https://www.ilpost.it/2022/03/31/guerra-ucraina-invasione-notizie/,2022-03-31 06:02:58,"Si continua a discutere del pagamento del gas russo  Putin ha firmato un decreto per convertire in rubli i pagamenti in valuta straniera dei paesi “ostili alla Russia” Il presidente russo Vladimir Putin ha firmato oggi un decreto in base al quale tutti i pagamenti per il gas fatti in valuta straniera dai “paesi ostili” alla Russia dovranno essere convertiti in rubli, secondo un meccanismo che prevede il coinvolgimento di Gazprombank, la banca di stato che gestisce i pagamenti dei paesi occidentali. È una questione che va avanti da qualche giorno, da quando il governo russo aveva annunciato questa decisione, molto probabilmente per apprezzare il rublo che nelle scorse settimane si era svalutato moltissimo. I paesi del G7 (il gruppo informale che riunisce le democrazie con l’economia più avanzata al mondo) si erano subito rifiutati. Stamattina il cancelliere tedesco Olaf Scholz aveva anche detto di aver sentito Putin al telefono, il quale gli aveva assicurato che i paesi europei avrebbero potuto pagare in euro o in dollari, come prevedono i contratti. Questo articolo non è più commentabile. Abbonati al Post per commentare le altre notizie."
61,61,post-2561726,La Russia ha bombardato le zone dove avrebbe dovuto ridurre le attività militari,https://www.ilpost.it/2022/03/30/ucraina-guerra-russia-notizie/,2022-03-30 05:57:33,"La Russia ha bombardato le zone dove avrebbe dovuto ridurre le attività militari  Sia a Chernihiv che intorno a Kiev gli attacchi russi sono continuati, e intanto le aspettative sui negoziati diminuiscono Martedì pomeriggio il vice ministro della Difesa russo, Alexander Fomin, aveva detto che la Russia voleva ridurre «drasticamente» le attività militari nelle zone di Kiev e di Chernihiv, nel nord dell’Ucraina. Eppure tra la notte di martedì e la mattina di mercoledì diverse città ucraine sono state bombardate, e in particolare proprio Chernihiv: il sindaco della città ha detto di non credere ai russi perché «abbiamo già visto che non c’è una sola volta in cui il loro esercito abbia mantenuto la parola». Le forze russe hanno bombardato anche Lysychansk (nel Donbass), la periferia di Kiev e Kharkiv. Le affermazioni di Fomin erano comunque state accolte con molto scetticismo sia dagli analisti, che avevano osservato come in quelle zone l’esercito russo fosse in difficoltà e stesse già perdendo terreno, sia dai leader ucraini e occidentali: il presidente statunitense Joe Biden aveva detto di voler «vedere quali saranno le azioni concrete», mentre il segretario di Stato Antony Blinken aveva precisato che lo spostamento delle truppe russe era un «riposizionamento, non un ritiro». Anche il presidente ucraino Volodymyr Zelensky si era mostrato poco fiducioso: «Gli ucraini non sono ingenui. Hanno imparato la lezione in questi 34 giorni di invasione e in otto anni di guerra nel Donbass: possiamo fidarci solo di un risultato concreto». Questo articolo non è più commentabile. Abbonati al Post per commentare le altre notizie."
62,62,post-2561342,La Russia dice che ridurrà le attività militari a Kiev e a Chernihiv,https://www.ilpost.it/2022/03/29/ucraina-guerra-notizie/,2022-03-29 06:02:43,"La Russia dice che ridurrà le attività militari a Kiev e a Chernihiv  Lo ha detto il vice ministro della Difesa dopo i negoziati di martedì mattina, in cui sembra ci siano stati piccoli passi in avanti Le delegazioni della Russia e dell’Ucraina si sono incontrate al palazzo di Dolmabahçe a Istanbul per una nuova fase di negoziati, i primi dal vivo dopo oltre due settimane in cui le parti si erano parlate in videoconferenza. L’Ucraina ha proposto una sostanziale neutralità e un negoziato sullo status della Crimea (la penisola annessa dalla Russia nel 2014) in cambio di garanzie di sicurezza contro eventuali attacchi. La proposta verrà esaminata dal governo russo, ma intanto il capo negoziatore russo Vladimir Medinsky ha definito «costruttive» le trattative portate avanti martedì mattina. Sempre a margine dei negoziati il vice ministro della Difesa russo, Alexander Fomin, ha detto che l’esercito russo ridurrà «radicalmente» le sue attività militari a Kiev e a Chernihiv, allo scopo di «aumentare la fiducia reciproca nelle future trattative, per arrivare a un accordo di pace con l’Ucraina». Kiev e Chernihiv si trovano entrambe in una zona, quella settentrionale, dove la Russia da giorni non riesce più ad avanzare, e anzi intorno a Kiev sembra che abbia dovuto cedere terreno. Intanto martedì mattina gli attacchi e i combattimenti non si sono fermati. A Mykolaiv, nel sud dell’Ucraina, è stato bombardato un edificio amministrativo della regione in orario di lavoro: almeno nove persone sono morte e altre 28 sono rimaste ferite. Questo articolo non è più commentabile. Abbonati al Post per commentare le altre notizie."
63,63,post-2559920,I rischi del boicottaggio della scienza e della cultura russe,https://www.ilpost.it/2022/03/28/boicottaggio-russia-scienza-cultura/,2022-03-28 13:00:54,"I rischi del boicottaggio della scienza e della cultura russe  Cosa dice il dibattito accademico in corso sull'opportunità di isolare le università e interrompere le tante collaborazioni scientifiche  Nelle ultime settimane diversi centri di ricerca scientifica, enti e istituti culturali attivi in Europa e nel mondo hanno limitato o hanno preso in considerazione l’idea di limitare le forme di collaborazione con la Russia, in linea con varie iniziative sanzionatorie già intraprese nei paesi occidentali da organi governativi, istituti di credito e federazioni sportive a seguito dell’invasione dell’Ucraina. Parallelamente si è sviluppato un dibattito sull’opportunità, sugli obiettivi concreti e sui rischi di queste iniziative, considerate da alcuni come un modo simbolico di manifestare sostegno all’Ucraina, da altri come un mezzo per tentare di condizionare indirettamente l’evoluzione del conflitto e da altri ancora – secondo un pensiero noto e condiviso anche a proposito delle sanzioni economiche – come una scelta con ricadute ed effetti negativi non soltanto sulla Russia ma anche sui paesi occidentali. L’interruzione delle collaborazioni Numerose conferenze, convegni e incontri accademici che avrebbero dovuto coinvolgere partecipanti russi e ucraini, tra gli altri, sono stati annullati, rinviati o riprogrammati in sedi diverse, in alcuni casi anche per semplici ragioni di opportunità e cautela, e senza espliciti obiettivi sanzionatori. Il Congresso internazionale dei matematici, la più importante conferenza internazionale sulla matematica, che si tiene ogni quattro anni e stavolta era in programma a luglio a San Pietroburgo, si terrà virtualmente, e la cerimonia di premiazione si svolgerà a Helsinki. Diversi ricercatori e studiosi, tra cui oltre 200 vincitori del premio Nobel, hanno espresso il loro sostegno all’Ucraina, condannando l’invasione militare russa. Nel frattempo, la Commissione Europea ha sospeso la cooperazione con enti russi nell’ambito di Horizon, il principale programma di finanziamento della ricerca. E l’invasione dell’Ucraina sta avendo ripercussioni significative anche sulle collaborazioni spaziali internazionali. – Leggi anche: L’invasione dell’Ucraina nello Spazio In Italia, in una nota inviata a rettori e presidenti di istituti ed enti di ricerca, la ministra dell’Università e della Ricerca Maria Cristina Messa ha invitato le università «a sospendere ogni attività volta all’attivazione di nuovi programmi di doppio titolo o titolo congiunto» (quelli che prevedono corsi di studio in comune tra due o più università partner) e ricordato che «dovranno essere sospesi quei progetti di ricerca in corso con istituzioni della Federazione Russa e della Bielorussia che comportino trasferimenti di beni o tecnologie dual use» (quelli che possono essere usati per fini sia civili che militari). Il governo tedesco ha sospeso del tutto, per ogni progetto di ricerca tra studiosi tedeschi e russi, il finanziamento attraverso il principale fondo nazionale per la ricerca. Anche il CERN, l’Organizzazione Europea per la Ricerca Nucleare, uno dei più importanti centri di ricerca di fisica al mondo, di cui l’Ucraina è uno dei membri associati, ha deciso di sospendere lo status di membro osservatore della Russia – status peraltro attribuito anche a Stati Uniti e Giappone – e di non avviare nuove collaborazioni con le istituzioni russe. «Il CERN fu costituito all’indomani della Seconda guerra mondiale per riunire nazioni e popoli insieme per la ricerca pacifica della scienza: questo attacco va contro tutto ciò che l’Organizzazione rappresenta», è scritto nella nota diffusa dal consiglio riunito l’8 marzo scorso. L’Università statale Lomonosov di Mosca, il 29 agosto 2017 (Sandra Montanez/Getty Images) L’idea di boicottare la Russia isolandola ed escludendola dalle istituzioni culturali e scientifiche internazionali sta provocando nei paesi occidentali reazioni piuttosto eterogenee, e anche divisioni e perplessità sia nell’opinione pubblica che all’interno delle stesse istituzioni. Da un lato, l’interruzione di determinati e routinari processi di scambio culturale con la Russia è considerata da alcuni come un segno concreto del generale sostegno all’Ucraina e della condanna unanime della guerra. Dall’altro, l’interruzione di relazioni in parte fondate sulla capacità di trascendere circostanze contingenti, ordini politici e tradizioni culturali dei singoli paesi è vista come una negazione stessa dei principi storicamente alla base delle collaborazioni scientifiche internazionali. Alcune questioni problematiche relative al boicottaggio della cultura russa sono in parte simili a quelle emerse in merito alle sanzioni economiche e di altro tipo finora inflitte dai paesi occidentali. Esiste, per esempio, il dubbio che l’isolamento culturale della Russia possa non avere effetti concreti sull’evoluzione del conflitto, al di là delle intenzioni di chi approva e sostiene le singole iniziative. Come è abbastanza condivisa l’impressione che la comunità scientifica russa che disapprova l’invasione militare dell’Ucraina, a prescindere dall’eventuale isolamento, non sia nella posizione di poter esercitare significative pressioni dirette né indirette sui responsabili dell’invasione. La lettera dei ricercatori russi contro l’invasione Circa 7.650 scienziati e giornalisti scientifici russi, come riferito dal New York Times, hanno firmato nelle settimane scorse una lettera di protesta contro l’invasione dell’Ucraina, definita «ingiusta e insensata». Lettera pubblicata su un sito indipendente di informazione scientifica, Troitsky Variant, prima che il governo russo approvasse una legge che prevede fino a 15 anni di carcere per chi diffonde notizie ritenute false o utilizza espressioni diverse da «operazione militare speciale» per descrivere l’invasione. «Avendo scatenato la guerra, la Russia si è condannata all’isolamento internazionale, ad assumere la posizione di un paese paria», era scritto nella lettera, che gli amministratori del sito hanno poi rimosso dalla pagina, per paura di violare la legge, ma lasciando le firme (in modo da far sapere «che i firmatari non hanno taciuto», come scritto in una successiva introduzione). Gli scienziati avevano inoltre previsto che non sarebbero stati più in grado di svolgere normalmente il loro lavoro, dal momento che «condurre ricerca scientifica è impensabile senza la piena collaborazione con i colleghi di altri paesi». – Leggi anche: Cosa pensano i russi dell’invasione in Ucraina? Tra i critici della sospensione dei rapporti culturali con la Russia nei paesi occidentali si discute inoltre del rischio che il boicottaggio in contesti accademici e di ricerca finisca inevitabilmente per tradursi in un danno più o meno esteso a carico dell’intera comunità scientifica mondiale, interrompendo di fatto sia la condivisione dei costi della ricerca sia la condivisione delle capacità intellettuali. Senza considerare il danno derivante dall’interruzione, per quanto provvisoria, di relazioni professionali stabili e progetti a lungo termine su cui si basa una parte essenziale della ricerca internazionale. Il dibattito al CERN Al CERN – a cui è peraltro legata, tra le molte altre cose, l’invenzione del World Wide Web – lavorano circa 12 mila scienziati provenienti da istituti di oltre 70 paesi del mondo. Mille tra questi sono russi, e in base alla recente decisione del consiglio potranno proseguire il proprio lavoro soltanto se già impegnati in ricerche in laboratorio, ha detto al Wall Street Journal John Ellis, un fisico teorico del King’s College di Londra impegnato da decenni in ricerche al CERN. «È una cosa molto importante» e non era scontato, ha detto un altro scienziato che lavora al CERN, il fisico della University of Chicago David Miller, riferendosi al fatto che i suoi colleghi russi non debbano interrompere il proprio lavoro e lasciare i laboratori. Diversamente, ha aggiunto Miller, l’impatto sarebbe stato devastante sugli esperimenti già in programma al Large Hadron Collider (LHC), l’enorme acceleratore di particelle del CERN, che dovrebbe essere riattivato a giugno dopo oltre tre anni di inattività, tra tempo impiegato per riparazioni e miglioramenti ai suoi sistemi e rinvii dei lavori dovuti alla pandemia. La biblioteca statale russa presso Casa Paskov, una residenza in stile neoclassico vicina al Cremlino, a Mosca, il 13 settembre 2012 (AP/Sergey Ponomarev) Per sospendere un paese membro o un paese osservatore del CERN è necessaria una maggioranza qualificata pari a due terzi dei voti del consiglio, che è formato soltanto dai 23 paesi membri, ciascuno dei quali invia due delegati, uno scienziato e un diplomatico (ogni paese esprime un voto). Durante la seduta straordinaria in cui è stata decisa la sospensione delle collaborazioni con la Russia c’è stata «una certa tensione», ha raccontato al New York Times il presidente del consiglio del CERN Eliezer Rabinovici, fisico teorico dell’Università Ebraica di Gerusalemme. Da una parte, i delegati volevano esprimere la loro solidarietà all’Ucraina e la rabbia per il conflitto, ha detto Rabinovici. Dall’altra, erano preoccupati dei possibili effetti negativi della sospensione sulla consolidata etica di cooperazione tra gli scienziati nell’organizzazione. «La decisione del CERN era necessaria. Non prenderne alcuna sarebbe stata una macchia: il CERN è più di una meraviglia della scienza, è stato e rimane il primo simbolo della nuova Europa del Secondo dopoguerra», ha detto Pierre Ramond, fisico dell’Università della Florida e tra i più influenti studiosi della teoria delle stringhe. A favore della decisione del CERN si è espresso anche il rispettato astrofisico del California Institute of Technology Kip Thorne, vincitore del premio Nobel nel 2017 per la rilevazione delle onde gravitazionali e tra i maggiori esperti al mondo di buchi neri e relatività generale, che mantiene fin dagli anni Sessanta solidi rapporti di lavoro con astrofisici russi. «Credevo allora e credo tuttora che quei contatti siano di grande importanza, ma ciò che Putin ha fatto in nome della Russia è così eclatante che sostengo fermamente la decisione del consiglio del CERN», ha detto Thorne. La fisica americana Lisa Randall, docente a Harvard specializzata in fisica delle particelle e cosmologia, non ha invece approvato la decisione del consiglio, definendola «ingiusta e contraria allo spirito di collaborazione internazionale del CERN», a meno di «ritenere gli scienziati responsabili delle azioni del loro paese». I limiti del boicottaggio Una posizione simile a quella di Randall e avversa alle restrizioni alle collaborazioni accademiche con gli scienziati russi, tra le altre, è stata espressa sul Foglio dal ricercatore e biologo Enrico Bucci. Secondo Bucci, è sbagliato far ricadere su un’intera comunità scientifica la responsabilità di eventi «chiaramente al di fuori del controllo di quella comunità», tanto più se moltissimi suoi componenti si sono esposti al rischio di ritorsioni da parte del proprio governo manifestando la propria contrarietà all’invasione dell’Ucraina. Esiste inoltre il rischio che la fine della collaborazione scientifica e il conseguente isolamento possano far venire meno una forma di reciproca vigilanza internazionale nella valutazione dei rischi e dei benefici di certe ricerche, che potrebbero a questo punto essere portate avanti separatamente anziché insieme. A quest’ultima ipotesi è sembrato alludere anche Igor Abrikosov, un fisico russo che lavora all’Università di Linköping in Svezia e tra i firmatari della lettera pubblicata su Troitsky Variant. «Temo che le autorità in Russia sarebbero interessate a tagliare le collaborazioni scientifiche anche più dell’Occidente», ha detto Abrikosov alla rivista Nature, sostenendo che interrompere le collaborazioni potrebbe in generale fare più male che bene. – Leggi anche: Sta tornando la storia? All’Università La Sapienza di Roma un gruppo di studenti, dottorandi e ricercatori del Dipartimento di Fisica, in una petizione in cui viene richiesta, tra le altre cose, «la sospensione in tutta la Sapienza delle collaborazioni con produttori di armi o enti militari», ha definito il boicottaggio di cultura, scienza e sport russi «inaccettabile», frutto di un dibattito pubblico che aumenta le tensioni descrivendo «un inesistente scontro tra civiltà e barbarie» ed esprimendo «una strumentalizzazione della contrapposizione tra democrazia e autocrazia». All’inizio di marzo la questione delle mutate relazioni tra le università e la cultura russa era emersa in Italia, lateralmente ma in modo piuttosto clamoroso, anche in occasione di una criticatissima decisione dell’Università degli Studi Milano-Bicocca di rinviare, per «evitare ogni forma di polemica soprattutto interna in quanto momento di forte tensione», un ciclo di lezioni sul romanziere Fëdor Dostoevskij tenute dallo scrittore ed esperto di letteratura russa Paolo Nori. L’Università aveva successivamente motivato la scelta iniziale, poi ritrattata, sostenendo l’intenzione di voler ristrutturare il corso su Dostoevskij «aggiungendo alcuni autori ucraini». Un monumento allo scrittore russo Fëdor Dostoevskij nella città di Tobolsk, nella Siberia occidentale, dove Dostoevskij trascorse alcuni giorni in prigione prima di essere trasferito in una fortezza a Omsk (Alexander Aksakov/Getty Images) La cultura russa in senso lato è stata oggetto in Europa di altre decisioni controverse, nelle settimane scorse. Gli organizzatori del festival musicale Eurovision Song Contest hanno escluso la Russia sostenendo che una sua partecipazione avrebbe screditato la competizione. La Royal Opera House di Londra ha annullato una serie di spettacoli del corpo di ballo del teatro Bolshoi di Mosca, uno tra i più antichi e prestigiosi al mondo, in programma la prossima estate. L’Orchestra Filarmonica di Monaco di Baviera ha licenziato il direttore d’orchestra russo Valery Gergiev, considerato vicino agli oligarchi russi, per non aver pubblicamente condannato l’invasione dell’Ucraina. Artisti e curatori del padiglione russo alla prossima Biennale di Venezia, in programma tra aprile e novembre, hanno ritirato la loro partecipazione. «Non c’è posto per l’arte quando i civili muoiono sotto il fuoco dei missili, quando i cittadini ucraini si nascondono nei rifugi, quando i manifestanti russi sono messi a tacere», hanno scritto attraverso i loro account social i due artisti russi Kirill Savchenkov e Alexandra Sukhareva, che avrebbero dovuto partecipare all’esposizione. La loro scelta è stata generalmente apprezzata ma ha anche generato a sua volta un dibattito. Un sostegno simbolico all’Ucraina è stato espresso in termini di boicottaggio della Russia anche in numerosi altri contesti, come per esempio nei festival del cinema, attraverso l’esclusione dei film russi, e anche in concorsi meno noti ai non addetti. E addirittura gli organizzatori dell’European Tree of the Year, un concorso annuale organizzato dalla Environmental Partnership Association, un’organizzazione peraltro sostenuta dalla Commissione Europea, ha squalificato l’albero russo in concorso, una quercia di cui si racconta che sia stata piantata 198 anni fa dallo scrittore e drammaturgo russo Ivan Turgenev. I rapporti tra Russia e Occidente nella ricerca scientifica A prescindere da eventuali decisioni ufficiali prese da enti e istituti, a condizionare inevitabilmente la ricerca scientifica potrebbero contribuire le difficoltà stesse a viaggiare verso la Russia, condizione al momento limitata per ragioni di sicurezza ma necessaria per gli scambi culturali in ambito accademico. Oltre a questo, come ha detto alla rivista Nature Daniel Treisman, politologo americano della University of California specializzato in politica ed economia russe, esiste una questione etica. «Gli studiosi dovranno chiedersi se debbano lavorare con un’università statale russa, che potrebbe non essere direttamente collegata alla guerra ma è comunque sovvenzionata dallo stato russo», ha detto Treisman, augurandosi comunque che le collaborazioni proseguano rispettando i principi di onestà e libertà della ricerca accademica. Una certa opposizione alla possibilità di proseguire le collaborazioni scientifiche internazionali con la Russia è stata espressa in particolare dagli studiosi ucraini. In una lettera del 27 febbraio rivolta alle istituzioni europee, il Consiglio dei giovani scienziati ucraini – un organo consultivo istituito nel 2012 dal ministero dell’Istruzione e della Scienza – aveva chiesto di «sospendere con urgenza ogni tipo di collaborazione internazionale con le istituzioni russe», facendo esplicito riferimento, tra le altre, alle collaborazioni europee con la Russia nell’ambito del programma Horizon, del CERN e di ITER, un ambizioso progetto sperimentale di produzione di energia dalla fusione nucleare in fase di sviluppo nel sud della Francia. – Leggi anche: Anastasia Vasilieva, contro Putin per forza di cose «Sono grato ai colleghi russi che hanno firmato la lettera di protesta, ma collaborare con scienziati russi è una posizione profondamente immorale», ha detto a Nature Maksym Strikha, un fisico dell’Università nazionale Taras Shevchenko di Kiev rimasto in città anche dopo l’inizio degli attacchi delle forze militari russe, definendosi troppo anziano per cominciare una carriera in Occidente. Parlando della rabbia e dell’incredulità di molti suoi colleghi scienziati e ricercatori rispetto alla possibilità di una prosecuzione delle attività di ricerca scientifica in collaborazione tra l’Occidente e la Russia, Strikha ha paragonato la situazione del suo paese al contesto della Seconda guerra mondiale. Ottanta anni fa, si è chiesto, «sarebbe stato concepibile che qualcuno in Gran Bretagna o negli Stati Uniti parlasse di collaborazione con i tedeschi?». Oltre a quello sull’interruzione delle collaborazioni, è in corso un altro dibattito sull’opportunità o meno di vietare del tutto a ricercatori russi di pubblicare sulle riviste scientifiche internazionali, limitando quindi la loro possibilità di accedere ai finanziamenti concessi sulla base di questo requisito. Criterio discriminatorio che sarebbe apertamente in contrasto con molte norme editoriali e principi radicati nella storia della ricerca scientifica. Poche riviste hanno finora accolto questo tipo di richieste, ha scritto Nature: la rivista di chimica Journal of Molecular Structure, tra le poche di cui sia nota un’iniziativa in questo senso, ha annunciato che non prenderà più in considerazione testi proposti da scienziati che lavorano presso istituti russi. Un operaio municipale spala la neve in un cortile vicino a un ritratto dello scrittore russo Fëdor Dostoevskij vicino al museo di Dostoevskij a San Pietroburgo, il 30 novembre 2021 (AP/Dmitri Lovetsky) Il Consiglio dei giovani scienziati ucraini ha ufficialmente chiesto alla società di servizi di indicizzazione di citazioni scientifiche Clarivate e all’editore Elsevier – il grande gruppo olandese che, tra le altre cose, controlla un quarto delle pubblicazioni scientifiche mondiali – che le riviste scientifiche russe siano rimosse dai database e gli scienziati russi rimossi dai comitati editoriali delle riviste. Il governo russo avrebbe nel frattempo reagito a questa ipotesi di boicottaggio, secondo fonti russe riportate da Nature, prevedendo l’eliminazione del requisito delle pubblicazioni internazionali per aumentare il punteggio di valutazione degli istituti e ottenere finanziamenti per le loro ricerche tramite il fondo nazionale. Il vice primo ministro russo Dmitry Chernyshenko avrebbe anche chiesto al Ministero russo della scienza e dell’istruzione di introdurre un sistema interno di valutazione della ricerca. – Leggi anche: Le sanzioni faranno male alla Russia La maggior parte degli studiosi russi che si impegnano per far parte della comunità scientifica internazionale è contraria all’invasione dell’Ucraina, ha detto a Nature un ricercatore di un’università russa che ha chiesto di rimanere anonimo per paura di subire ritorsioni e ha affermato di aver rischiato di essere arrestato durante una recente manifestazione contro la guerra. «Un rifiuto generalizzato di revisionare e pubblicare proposte di pubblicazione non avrebbe alcun impatto sulla politica del Cremlino», ha detto il ricercatore. L’esclusione della ricerca russa dalle pubblicazioni scientifiche internazionali, affermano i sostenitori di questa proposta, potrebbe invece contribuire direttamente sul conflitto: secondo Myroslava Hladchenko, ricercatrice ucraina dell’Università nazionale di scienze della vita e dell’ambiente di Kiev, costringerebbe gli scienziati a «riconsiderare la propria attività e a dare un contributo allo sviluppo della società civile nel proprio paese». Questo tipo di boicottaggio danneggerebbe inoltre la Russia sul lungo periodo, ammesso sia questo l’obiettivo condiviso da parte della comunità internazionale. La pubblicazione su riviste internazionali è infatti considerato un fattore responsabile del netto miglioramento della qualità media della ricerca russa negli ultimi anni, ha detto a Nature Andrey Kulbachinskiy, ricercatore dell’Istituto di genetica molecolare a Mosca. L’ex direttore del British Medical Journal Richard Smith ha scritto che, pur credendo nell’universalità della scienza, non crede nella neutralità politica: «Tutto, compresa la salute, l’assistenza sanitaria, lo sport e la scienza, è politico, per quanto vorremmo che non lo fosse». Se è vero che le nuove guerre «ibride» si combattono con il potere economico e il soft power allo scopo di esercitare pressione, «non ne consegue che gli istituti scientifici, incluse le riviste, dovrebbero tagliare i legami con gli istituti russi e forse anche con gli scienziati russi?», si è chiesto Smith citando il Financial Times e dichiarandosi sollevato di non essere più lui a dover prendere questa decisione per il British Medical Journal. – Leggi anche: La scienza non è “neutra” Realisticamente, l’interruzione delle collaborazioni avrebbe con ogni probabilità ricadute sulla produzione scientifica sia della Russia che di altri paesi europei, sebbene in misura diversa. Secondo il British Council, l’ente britannico per la promozione delle relazioni culturali tra il Regno Unito e 110 paesi nel mondo, sono stati pubblicati nell’ultimo decennio oltre 19 mila articoli scientifici frutto di ricerche congiunte tra Regno Unito e Russia, ricerche il cui valore è ritenuto tre volte e mezzo superiore rispetto a quello della media mondiale. Ma se anche un numero significativo di riviste scientifiche accogliesse la richiesta di boicottaggio della ricerca russa, ipotesi al momento ritenuta alquanto improbabile, l’effetto sulla quantità complessiva di articoli scientifici sarebbe limitato, ha scritto la rivista Science. Nel 2018, gli autori russi hanno pubblicato circa 82 mila articoli, poco più del 3 per cento del totale degli articoli scientifici pubblicati nel corso dell’anno. Considerando i principali paesi del mondo, la produzione scientifica russa è inoltre ritenuta una delle meno citate in assoluto nelle pubblicazioni internazionali. E una delle ragioni, secondo lo storico della Princeton University Michael Gordin, esperto di storia dello sviluppo delle scienze naturali in Russia sentito da Science, è che molti scienziati russi pubblicano su riviste in lingua russa e non sono coinvolti in molte collaborazioni internazionali. Secondo i dati del Nature Index, un database che dal 2016 tiene traccia della pubblicazione di articoli su 82 riviste scientifiche di alto livello da parte di istituti di diversi paesi, la maggior parte dei progetti di ricerca internazionale portati avanti dalla Russia coinvolge paesi occidentali. Tra i primi dieci paesi più impegnati in collaborazioni scientifiche con la Russia, la Cina è l’unica a non aver preso provvedimenti contro la Russia in risposta all’invasione dell’Ucraina, e potrebbe in futuro intensificare le collaborazioni in ambito scientifico. I fuochi d’artificio per i festeggiamenti della Giornata della vittoria all’Università statale Lomonosov di Mosca, il 24 giugno 2020: la festa, che si tiene ogni anno il 9 maggio per ricordare la sconfitta nazista nella Seconda guerra mondiale, era stata posticipata per la pandemia (AP/Alexander Zemlianichenko Jr) Nature ha citato infine un esempio significativo di collaborazione scientifica internazionale con la Russia in cui, stando a quanto riferito dagli stessi studiosi coinvolti nelle ricerche, è difficile decidere tra la volontà di esprimere solidarietà all’Ucraina e quella di non perdere importanti progressi scientifici. Christian Dunn, un biologo e ricercatore della Bangor University, nel Regno Unito, impegnato negli studi sui cicli biogeochimici delle zone umide, stava collaborando con la Russia a un progetto di sovralimentazione delle torbiere per l’assorbimento di gas serra dall’ambiente, al momento dell’inizio dell’invasione dell’Ucraina. «La ricerca che stiamo facendo con la Russia è assolutamente essenziale per la questione del cambiamento climatico», ha detto Dunn, che nel gennaio 2020 fu invitato a partecipare a un seminario sul clima in Siberia, seminario da lui definito come un momento di svolta per l’inizio delle ricerche congiunte tra i due paesi. «Fu sorprendente scoprire scienziati delle torbiere che svolgevano un lavoro simile al nostro, senza che gli uni nemmeno sapessero degli studi degli altri», ha detto. Dunn ha spiegato che al momento la partnership è stata ufficialmente sospesa, per solidarietà con l’Ucraina. Ha aggiunto che «l’argomento secondo cui la scienza sarebbe al di sopra della politica potrebbe essere applicato a qualsiasi settore, anche lo sport, per esempio», e che è giusto che ciascuno faccia la propria parte. In un editoriale pubblicato il 4 marzo scorso, Nature ha respinto le richieste di boicottaggio della ricerca russa e ha scritto che, in comune con altre riviste, continuerà a prendere in considerazione le proposte di pubblicazione provenienti da qualsiasi paese del mondo. Nature ha difeso questa scelta sostenendo che un boicottaggio «farebbe più male che bene», perché provocherebbe divisioni nella comunità scientifica mondiale e limitazioni nella condivisione di conoscenze «necessarie per affrontare questa crisi e altre». La capacità della ricerca e dei finanziamenti alla ricerca di circolare oltre i confini nazionali, ha aggiunto, «è stata fondamentale per la scienza e per le relazioni internazionali, e ha resistito durante alcuni dei peggiori conflitti della storia del mondo». Questo articolo non è più commentabile. Abbonati al Post per commentare le altre notizie."
64,64,post-2560713,Zelensky è favorevole a un compromesso sul Donbass,https://www.ilpost.it/2022/03/28/guerra-in-ucraina-aggiornamenti-notizie/,2022-03-28 06:07:07,"Zelensky è favorevole a un compromesso sul Donbass  E ad accettare la neutralità e l’assenza del nucleare come condizioni per un accordo di pace Martedì a Istanbul, in Turchia, inizierà probabilmente un nuovo giro di negoziati sull’invasione dell’Ucraina, orientati a trovare un accordo su questioni umanitarie ed eventualmente per un cessate il fuoco. Le parti tuttavia sono ancora lontane dal raggiungere un accordo, e sembra che l’esercito russo si stia riorganizzando. Domenica il presidente ucraino Volodymyr Zelensky ha parlato in videoconferenza con quattro giornalisti indipendenti russi, dicendo che l’Ucraina è «pronta ad accettare» le «garanzie di sicurezza, la neutralità e l’assenza del nucleare» come condizioni per firmare un accordo e parlando di compromesso in relazione all’assetto territoriale nel Donbass: «Proveremo a risolvere la questione». Questo articolo non è più commentabile. Abbonati al Post per commentare le altre notizie."
65,65,post-2560433,Zelensky chiede altre armi,https://www.ilpost.it/2022/03/27/guerra-ucraina-russia-aggiornamenti/,2022-03-27 16:02:58,"Zelensky chiede altre armi  Il presidente ucraino ha invitato i paesi occidentali a dare più aiuti, dicendo che servono carri armati e aerei per continuare a resistere Sono passati ormai 32 giorni da quando è iniziata l’invasione russa dell’Ucraina e la situazione è ancora molto incerta. Le forze russe hanno di fatto fermato la propria avanzata, e sembra che nei prossimi giorni cercheranno di concentrarsi solo al sud, provando a prendere il totale controllo della regione del Donbass. Ma i bombardamenti nel resto del paese non si sono fermati, e il presidente ucraino Volodymyr Zelensky sabato ha invitato i paesi occidentali a fare di più per aiutare l’Ucraina e a fornire più armi, aerei e carri armati per difendersi dagli attacchi russi. In un video ha detto polemicamente che gli aiuti forniti finora non bastano per resistere, e in particolare per respingere le forze russe da Mariupol, città assediata da giorni: «L’Ucraina non può abbattere i missili russi con fucili e mitra. […] È impossibile salvare Mariupol senza altri carri armati e aerei». Nel frattempo sabato pomeriggio la Russia ha lanciato due missili nella città di Leopoli, che si trova a a pochi chilometri dal confine con la Polonia. L’attacco, che ha causato cinque feriti, è avvenuto pochi minuti prima che il presidente statunitense Joe Biden, che si trova proprio in Polonia, tenesse un discorso a Varsavia, in chiusura della sua visita nel paese. Nel discorso Biden ha detto che il presidente russo Vladimir Putin è «un dittatore che cerca di ricostruire un impero» e che non può «restare al potere». Questo articolo non è più commentabile. Abbonati al Post per commentare le altre notizie."
66,66,post-2560488,I monumenti ucraini protetti da cumuli di sacchi di sabbia,https://www.ilpost.it/2022/03/27/monumenti-sacchi-sabbia-ucraina/,,"Zelensky chiede altre armi  Il presidente ucraino ha invitato i paesi occidentali a dare più aiuti, dicendo che servono carri armati e aerei per continuare a resistere Sono passati ormai 32 giorni da quando è iniziata l’invasione russa dell’Ucraina e la situazione è ancora molto incerta. Le forze russe hanno di fatto fermato la propria avanzata, e sembra che nei prossimi giorni cercheranno di concentrarsi solo al sud, provando a prendere il totale controllo della regione del Donbass. Ma i bombardamenti nel resto del paese non si sono fermati, e il presidente ucraino Volodymyr Zelensky sabato ha invitato i paesi occidentali a fare di più per aiutare l’Ucraina e a fornire più armi, aerei e carri armati per difendersi dagli attacchi russi. In un video ha detto polemicamente che gli aiuti forniti finora non bastano per resistere, e in particolare per respingere le forze russe da Mariupol, città assediata da giorni: «L’Ucraina non può abbattere i missili russi con fucili e mitra. […] È impossibile salvare Mariupol senza altri carri armati e aerei». Nel frattempo sabato pomeriggio la Russia ha lanciato due missili nella città di Leopoli, che si trova a a pochi chilometri dal confine con la Polonia. L’attacco, che ha causato cinque feriti, è avvenuto pochi minuti prima che il presidente statunitense Joe Biden, che si trova proprio in Polonia, tenesse un discorso a Varsavia, in chiusura della sua visita nel paese. Nel discorso Biden ha detto che il presidente russo Vladimir Putin è «un dittatore che cerca di ricostruire un impero» e che non può «restare al potere». Questo articolo non è più commentabile. Abbonati al Post per commentare le altre notizie."
67,67,post-2558611,La radio ucraina che si è nascosta nei Carpazi,https://www.ilpost.it/2022/03/27/radio-ucraina-carpazi/,2022-03-27 13:45:20,"La radio ucraina che si è nascosta nei Carpazi  Si chiama Kraina FM e trasmette quotidiani aggiornamenti sulla guerra, oltre a fare attività di coordinamento logistico per gli aiuti   In un articolo pubblicato sul New Yorker, Nicolas Niarchos ha raccontato della radio indipendente ucraina Kraina FM, che da quando è iniziata la guerra si è spostata da Kiev a un luogo nascosto nei Carpazi, la catena montuosa nell’ovest dell’Ucraina: da lì dà quotidiani aggiornamenti sulla guerra, trasmessi in oltre venti città ucraine e ascoltati da moltissime persone (la radio ha circa un milione di ascoltatori, anche se ora è impossibile stabilire con precisione quanti siano). Kraina FM fa anche attività di coordinamento logistico per gli aiuti, trovando il modo di registrare ogni giorno nonostante i bombardamenti nelle vicinanze. I conduttori principali della radio, Roman Davydov e Bogdan Bolkhovetsky, hanno chiesto per ragioni di sicurezza di non identificare il luogo, che però si sa essere un ex resort sciistico diventato con la guerra un rifugio per molte persone: anche per Davydov e Bolkhovetsky, che ci sono arrivati il 27 febbraio scappando dai bombardamenti di Kiev. Il primo ad arrivare è stato Bolkhovetsky, che aveva lasciato Kiev nei primi giorni dell’invasione, trasferendosi poco fuori città. Visto che i bombardamenti continuavano Bolkhovetsky aveva deciso di allontanarsi ancora, in macchina. Davydov lo aveva poi raggiunto, dopo aver passato tre giorni con la moglie e la figlia in un rifugio antiaereo sotterraneo. Come hanno raccontato al New Yorker, la zona in cui si trovano è un luogo di passaggio di molti profughi che vanno verso i paesi europei. Loro si sono fermati lì semplicemente perché hanno trovato posto per sé e per le mogli e i figli, che dopo qualche giorno hanno proseguito verso ovest. Davydov e Bolkhovetsky non hanno potuto seguirli, dato che la legge marziale vieta agli uomini di lasciare il paese: si sono quindi messi d’accordo con l’esercito e hanno dato la propria disponibilità ad allestire una stazione radio improvvisata. Anche se sono convinti che sia stata la scelta più sicura, dividersi dalla famiglia è stato «terribile come nient’altro», ha raccontato Bolkhovetsky. Pochi giorni dopo l’inizio della loro attività dai Carpazi, il Consiglio nazionale ucraino per la televisione e la radio, l’ente statale che regola la comunicazione e l’informazione in Ucraina, ha proposto a Davydov e Bolkhovetsky di usare la propria stazione, come avevano fatto altre emittenti, per trasmettere la programmazione proposta dal governo. Davydov e Bolkhovetsky hanno raccontato che però consisteva in un unico programma, trasmesso sia in radio che in TV: hanno quindi preferito continuare a trasmettere i propri programmi e di trasformare Kraina FM nella loro «stazione di resistenza nazionale». Kraina FM è nata da un altro canale radio, Radio EU, e fino a prima della guerra trasmetteva principalmente musica rock e pop, programmi per bambini e, sporadicamente, qualche notiziario. Da quando è iniziata la guerra, però, la sua programmazione è cambiata: ora, oltre ai quotidiani aggiornamenti sulle operazioni militari, sulle battaglie in corso e sull’avanzamento dei russi, fa anche attività di coordinamento logistico per distribuire gli aiuti, informando sulle necessità delle varie città o anche dell’esercito, a seconda dei casi. Una volta i soldati a Kiev avevano bisogno di computer portatili, e Kraina FM lo ha fatto sapere in diretta, facendone arrivare in breve tempo tantissimi. A partire dalla seconda settimana di guerra, Kraina FM ha anche integrato nella propria programmazione alcuni programmi per bambini, oppure incontri con esperti su come gestire la propria quotidianità in guerra. Tra le altre cose, per esempio, hanno trasmesso un’intervista con uno psicologo che dava consigli su come affrontare le paure e i problemi dei bambini in un contesto di guerra. Lo spostamento da Kiev ai Carpazi ha comportato diverse difficoltà pratiche, a cui Davydov e Bolkhovetsky hanno trovato il modo di far fronte. L’ufficio in cui lavorano, una piccola mansarda in cui ci stanno a malapena due scrivanie, è stato prestato loro da un contabile del posto; parte dei microfoni e della strumentazione è quella che Davydov aveva nel bagagliaio della macchina e che usava sporadicamente per registrare cose urgenti fuori dalla redazione; il resto della strumentazione arriva dagli aiuti inviati all’Ucraina dal resto d’Europa. Spesso Davydov e Bolkhovetsky hanno problemi con la connessione a internet, o devono registrare durante i bombardamenti: lo fanno trovando il modo di attutire il più possibile i suoni esterni, per esempio registrando con la testa e il microfono avvolti in coperte e panni. Sia Davydov che Bolkhovetsky lavorano in radio da anni: Davydov ha cominciato a 18 anni facendo programmi umoristici in una stazione di Kamianske, una città sul Dnepr di circa 200mila abitanti, per poi spostarsi a Kiev. Anche Bolkhovetsky, che viene da Luhansk, la regione occupata dai separatisti russi nel Donbass, lavora in radio da anni, e nel 2005 si era spostato a Kiev, dove ha lavorato per diverse stazioni. Questo articolo non è più commentabile. Abbonati al Post per commentare le altre notizie."
68,68,post-2560015,Cosa farà ora l’organizzazione di Navalny,https://www.ilpost.it/2022/03/27/navalny-fondazione-anti-corruzione-vilnius/,2022-03-27 08:00:29,"Cosa farà ora l’organizzazione di Navalny  Dopo la nuova condanna, un membro del team del più grande oppositore di Putin racconta che è ora di «internazionalizzare lo scontro» contro il regime russo Una delle prime cose che dice Ruslan Shaveddinov, tra i principali membri della Fondazione Anti-corruzione (FBK), l’organizzazione di Alexei Navalny, è che per il più grande movimento di opposizione politica contro Vladimir Putin è il momento di «internazionalizzare lo scontro» con il regime russo: «Abbiamo trascorso dieci anni a combattere contro il governo russo in Russia. Ora lo combattiamo in tutto il mondo». Due delle principali mosse legate a questa internazionalizzazione hanno riguardato l’Italia: all’inizio di marzo, la FBK ha pubblicato un’inchiesta video, pubblicata su YouTube, su Valentina Matvienko, presidente del Consiglio federale russo (la camera alta del Parlamento) e fedele collaboratrice di Putin. Nell’inchiesta si mostrava tra le altre cose che Matvienko possiede una lussuosa villa sulle colline sopra Pesaro. Questa settimana, sempre su YouTube, è uscita una nuova inchiesta secondo cui uno yacht da 700 milioni di euro ormeggiato nel porto toscano di Marina di Carrara apparterrebbe direttamente a Putin. Le due inchieste, soprattutto la seconda, hanno creato un grosso dibattito all’estero, specialmente in Italia, e hanno mostrato l’influenza che in questi anni ha raggiunto la FBK. Shaveddinov parla con il Post in un caffè di Vilnius, la capitale della Lituania, dove lui e la gran parte del team di Navalny si sono trasferiti ormai da vari mesi, dopo l’arresto di Navalny e dopo un successivo provvedimento che ha reso illegale la FBK in Russia, mettendola alla pari di organizzazioni terroristiche come al Qaida: «Per lo stato russo, sono un terrorista», dice, sorridendo. Alexei Navalny è da oltre un decennio il principale politico di opposizione in Russia, l’unico che sia stato in grado in tempi recenti di creare una vera minaccia per Putin, anche se non è mai riuscito davvero a insidiarlo alle elezioni: spesso perché gli è stato impedito di partecipare, o perché è stato coinvolto in casi giuridici proprio a ridosso del voto. Nel frattempo, però, Navalny è diventato un simbolo anche in Occidente. Tra le altre cose ha vinto nel 2021 il Premio Sakharov per la libertà di pensiero, il più importante riconoscimento per i diritti umani in Europa. Navalny creò la Fondazione Anti-corruzione nel 2011, all’inizio della sua carriera politica nazionale, come strumento per raggiungere uno degli scopi principali del suo movimento politico: mostrare la corruzione di Putin e del regime russo. Da allora ha pubblicato varie grosse inchieste giornalistiche, sia sul presidente russo sia sulla cerchia degli oligarchi che gli sta intorno, mostrandone le enormi ricchezze e la violazione sistematica della legge. Come tutte le inchieste recenti, anche le due che hanno toccato l’Italia, quella su Matvienko e quella sullo yacht, sono state prodotte da Vilnius, dove la FBK ha un ufficio in centro, che fa anche da sala di registrazione per i vari format di informazione che la FBK produce, compresa una specie di notiziario quotidiano chiamato “Popular Politics”, di cui Shaveddinov è uno dei conduttori: il telegiornale è trasmesso in russo e in queste settimane parla soprattutto della guerra; e siccome è trasmesso dalla Lituania non deve sottostare alla censura del governo russo. «Dopo l’ultima ondata di repressione in Russia, che ha provocato la chiusura di vari media indipendenti e piccoli giornali, il canale YouTube di Navalny è diventato una delle principali fonti di informazione per i russi per capire cosa sta succedendo con la guerra in Ucraina», dice Shaveddinov. Se fosse rimasto in Russia, Shaveddinov sarebbe quasi certamente in prigione, come Navalny: «Ho quattro processi criminali a mio carico», dice. Lo stesso vale per tutti gli altri membri del team a Vilnius, come Leonid Volkov, che è il capo di gabinetto di Navalny e, in sua assenza, il capo della FBK, Lyubov Sobol, una degli avvocati del team, e vari altri: tutti sono accusati di vari crimini in Russia. «Assieme a Navalny, abbiamo deciso che saremmo stati più utili qui in Lituania piuttosto che in prigione». Questa settimana, un tribunale in Russia ha condannato Alexei Navalny ad altri nove anni di prigione: Navalny è in carcere da più di un anno, e sia le nuove accuse sia quelle per le quali era stato condannato nel 2020 sono state considerate dagli osservatori internazionali pretestuose e prive di fondamento, un espediente del regime russo per neutralizzare una minaccia politica (secondo diverse ricostruzioni giornalistiche, il regime di Putin aveva già tentato di avvelenare Navalny nel 2020). Tutti i membri del team di Navalny sono stati arrestati varie volte, e sottoposti a diverse forme di repressione. Tra le varie misure prese contro gli oppositori russi, quella messa in atto contro Shaveddinov è una delle più notevoli: alla fine del 2019, un gruppo di agenti dei servizi di sicurezza fece irruzione a casa sua e lo deportò su un’isola semi disabitata sopra il Circolo polare artico. Shaveddinov al tempo aveva un ruolo piuttosto importante nell’opposizione russa: gestiva il team che si occupava della strategia dello “smart vote”, che consisteva nell’appoggiare in ogni distretto qualunque candidato che non fosse di Russia Unita, il partito di Putin, anche se non sosteneva esplicitamente Navalny. Ufficialmente, la ragione per la deportazione (che Shaveddinov definisce «rapimento») era il servizio militare che tutti i ragazzi russi tra i 18 e i 27 anni devono fare (anche se ci sono ampie eccezioni, soprattutto per i figli delle famiglie più ricche): ma è piuttosto evidente che il servizio di leva non va a prendere le reclute sfondando la porta delle loro case. Shaveddinov fu portato, ammanettato, in un’isola dell’arcipelago di Novaya Zemlya, un remoto gruppo di isole a nord del Circolo polare artico che ai tempi dell’Unione Sovietica veniva usato per i test nucleari. Lì, assieme ad altri 4–5 coscritti, Shaveddinov visse per un anno in una specie di baracca (lui sostiene che assomigliasse a un barile, per la forma tondeggiante), senza elettricità e senza acqua corrente: «Per lavarci andavamo a scavare la neve e la scioglievamo per avere acqua». Non fece vero servizio militare. «A volte mi occupavo di scacciare gli orsi polari. La mia ragazza mi aveva mandato molti libri, e leggevo». Con gli altri coscritti, dice, è rimasto in contatto: «Ci facciamo gli auguri per le feste». Questa tattica di inviare gli oppositori a fare un finto servizio di leva in luoghi remoti è diventata negli ultimi anni relativamente comune nel regime russo. Un anno dopo la sua deportazione, Shaveddinov è tornato a Mosca. Nel giro di un altro anno era in esilio a Vilnius. «Per la prima volta in dieci anni, qui in Lituania non ho più paura quando sento bussare alla porta. Ma ancora sappiamo di non essere del tutto al sicuro», dice. Oggi, l’attività della FBK riguarda soprattutto l’informazione. L’attività principale del team riguarda il lato investigativo, con inchieste come quella sullo yacht di Putin, e il lato informativo, con i canali di news: «Abbiamo iniziato perché volevamo fare politica», dice Shaveddinov, «e siamo finiti col fare i giornalisti». Questo è un sintomo anche delle difficoltà di costruire un movimento di opposizione in un regime autoritario come quello della Russia di Vladimir Putin. Il movimento di Navalny, nel corso degli anni, è stato molto efficace nel creare enormi manifestazioni: le ultime, l’anno scorso, coinvolsero migliaia di persone in decine di città tutta la Russia. Ma dal punto di vista elettorale il movimento ha faticato a ottenere risultati, in parte per l’ostruzionismo del regime e in parte perché il movimento di Navalny è conosciuto soprattutto nelle città. La decisione di «internazionalizzare lo scontro» con il regime russo, e dunque di ampliare il raggio di azione della FBK, con nuove inchieste e un nuovo sito internazionale, è arrivata direttamente da Navalny, ed è stata annunciata sui suoi account social il giorno stesso della condanna, questa settimana. Dalla prigione, Navalny ha perso la gestione quotidiana della sua organizzazione, ma continua a tenersi aggiornato, ad avere idee per nuovi progetti e a mandare messaggi e avvisi. Lo fa attraverso i suoi avvocati, che vede tutti i giorni, i quali poi parlano con i membri del suo team. È così che vengono gestiti anche i social di Navalny: gli avvocati mandano al team di Vilnius i messaggi da scrivere: «Siamo un Navalny collettivo», dice Shaveddinov. 4/10 As I said in my “last word”, we are not just continuing the operations of the Anti-Corruption Foundation, we are going to take them to a new level. The ACF will become a global international organization. And we really need you in it. Come on in: https://t.co/C0YGJxCpML — Alexey Navalny (@navalny) March 22, 2022  La possibilità di parlare con gli avvocati potrebbe essere messa in pericolo dopo la nuova condanna: c’è il rischio che Navalny venga giudicato recidivo e messo in una prigione con un livello di sicurezza più alto, dove l’accesso quotidiano agli avvocati gli sarebbe negato. Per ora però non ci sono informazioni a proposito. L’invasione dell’Ucraina, dice Shaveddinov, ha colto di sorpresa perfino Navalny: «Anche lui non voleva credere che Putin avrebbe commesso un errore così grosso». «Ora tutti si sono accorti che Putin è un pericolo non solo per la Russia, ma per tutta l’Europa, e questo avrà enormi implicazioni per la Russia e per lo stesso Putin: fino a qualche anno fa era un dittatore corrotto, ora è diventato un criminale di guerra». Secondo lo staff di Navalny, le sanzioni contro gli oligarchi sono un passo avanti, ma non sono sufficienti. Putin e i suoi alleati nell’establishment russo dovrebbero essere processati per crimini di guerra: «Se non lo fermiamo ora, sarà la fine per la Russia», dice Shaveddinov. Questo articolo non è più commentabile. Abbonati al Post per commentare le altre notizie."
69,69,post-2560171,La Russia dice che ora il suo obiettivo è solo il Donbass,https://www.ilpost.it/2022/03/26/guerra-in-ucraina-notizie-aggiornamenti/,2022-03-26 14:37:56,"La Russia dice che ora il suo obiettivo è solo il Donbass  Il ministero della Difesa ha detto che la prima fase dell'invasione è finita, ammettendo di fatto le difficoltà nell'avanzare in Ucraina Dopo un mese dall’inizio dell’invasione, l’avanzata delle forze russe in Ucraina continua ad andare a rilento, e venerdì ci sono stati diversi segnali che farebbero pensare a un cambio di strategia della Russia. Il ministero della Difesa russo ha infatti diffuso un comunicato in cui dice che la «prima fase» dell’«operazione militare» è completata e che ora le forze russe si concentreranno sulla «liberazione» della regione più orientale del Donbass. L’annuncio è stato interpretato da vari analisti come una sorta di ammissione delle difficoltà della Russia nell’avanzare fuori dal Donbass, nelle città meridionali, settentrionali e nordorientali. Concentrandosi sul Donbass, almeno nel breve periodo, la Russia potrebbe pensare solo a conquistare Mariupol, la città più grande della regione a non essere ancora controllata dalle forze russe. A confermare questa ipotesi c’è innanzitutto la situazione di stallo dell’assedio alla capitale Kiev: secondo diverse fonti le truppe russe si sarebbero ormai fermate fuori dalla capitale, e starebbero concentrando i bombardamenti nelle zone periferiche, senza nessuna intenzione di provare a entrare in città. Sempre venerdì, inoltre, un alto funzionario del Dipartimento della Difesa degli Stati Uniti ha detto che l’esercito russo non avrebbe più il controllo della città di Kherson, nel sud dell’Ucraina. Sarebbe una notizia di enorme importanza, visto che Kherson era stata la prima grande città conquistata dalla Russia all’inizio dell’invasione dell’Ucraina, e una sua perdita confermerebbe le difficoltà degli ultimi giorni delle forze russe. La notizia, comunque, non è stata ancora confermata dalle autorità ucraine. Questo articolo non è più commentabile. Abbonati al Post per commentare le altre notizie."
70,70,post-2558890,Dieci risposte sulla guerra in Ucraina,https://www.ilpost.it/2022/03/26/guerra-ucraina-risposte/,2022-03-26 08:23:45,"Dieci risposte sulla guerra in Ucraina  A domande che forse vi siete fatti, o avete sentito fare, sull'«espansione della NATO», sulla presenza dei nazisti in Ucraina e sui fatti di piazza Indipendenza del 2014 Nelle ultime quattro settimane, da quando è iniziata l’invasione russa dell’Ucraina, ci sono stati alcuni temi che più di altri sono finiti nel dibattito pubblico: alcuni rilevanti e centrali per capire il conflitto, altri molto più marginali ma spinti dalla propaganda di parte, soprattutto quella russa. Alcune domande ricorrenti hanno riguardato la cosiddetta «espansione a est della NATO», ritenuta da una certa corrente di pensiero una “provocazione” che avrebbe spinto la Russia a invadere legittimamente l’Ucraina; oppure la presunta presenza massiccia di nazisti tra i combattenti e i politici ucraini, che avrebbe dato motivo al presidente russo Vladimir Putin di avviare quel processo che lui ha chiamato più volte «denazificazione» del paese; oppure la natura delle proteste del 2014 a Kiev, che sono state definite da qualcuno un «colpo di stato». In ordine, un po’ di risposte. 1. È vero che in Ucraina ci sono i nazisti? In Ucraina, come in tutti i paesi europei, sono presenti gruppi e partiti di estrema destra. L’Ucraina ha anche una lunga storia di collaborazionismo col regime nazista tedesco durante la Seconda guerra mondiale. Oggi però i gruppi neonazisti fanno parte di una frangia estremamente minoritaria della politica ucraina. Alle elezioni parlamentari del 2019 vinte dall’attuale presidente Volodymyr Zelensky – che fra l’altro è ebreo – il principale partito neofascista, Svoboda, ha preso il 2,15 per cento dei voti. Il controverso Battaglione Azov, una milizia incorporata nell’esercito ucraino che ha posizioni esplicitamente neonaziste, prima della guerra contava appena qualche centinaio di membri. Molti analisti concordano sul fatto che il presidente russo Vladimir Putin abbia accusato le istituzioni ucraine di connivenza con i neonazisti per fare leva su un sentimento di orgoglio ancora oggi molto diffuso in Russia per il contributo dato dall’Unione Sovietica a sconfiggere la Germania nazista durante la Seconda guerra mondiale. Membri del Battaglione Azov fotografati nel 2014 (Spencer Platt/Getty Images) 2. Perché la Russia parla di “genocidio” nel Donbass? Dal 2014 in gran parte del Donbass, una regione nell’Ucraina orientale, è in corso una guerra fra combattenti filorussi finanziati e armati dalla Russia e l’esercito ucraino. In questi anni la Russia ha accusato più volte l’Ucraina di avere preso di mira, nel corso dei combattimenti, i civili russofoni del Donbass. Lo stesso Putin e i portavoce del governo russo hanno parlato più volte di «genocidio», ma senza fornire prove o dati a sostegno della loro tesi. Una missione speciale dell’Organizzazione per la sicurezza e la cooperazione in Europa (OSCE), una organizzazione di cui fa parte anche la Russia, è attiva nell’Ucraina orientale dal 2014 e non ha mai segnalato alcuna prova di attacchi deliberati dell’esercito ucraino nei confronti dei civili russofoni. Le accuse di genocidio portate avanti dal governo russo sembrano insomma essere un pretesto per giustificare l’invasione dell’Ucraina. 3. È vero che fra 2013 e 2014 in Ucraina c’è stato un colpo di stato? È molto difficile descrivere quello che successe all’epoca come un colpo di stato. In estrema sintesi, nel novembre del 2013 il governo ucraino guidato dal filorusso Viktor Yanukovich decise a sorpresa di abbandonare i negoziati per stipulare un accordo commerciale e politico con l’Unione Europea. Yanukovich accettò invece un prestito da circa 13 miliardi di euro – necessari per sistemare le traballanti finanze ucraine – dalla Russia, con cui si impegnò a rafforzare i propri legami. A questa decisione seguirono per mesi proteste di piazza partecipate da centinaia di migliaia di persone, che diventarono anche violente: erano i giorni della cosiddetta “rivoluzione di piazza Indipendenza”. Il governo Yanukovich cercò di reprimere le proteste con la violenza, ma non ci riuscì. Nel febbraio del 2014, al culmine delle tensioni, Yanukovich lasciò il paese e si rifugiò in Russia. Tre mesi dopo il filoeuropeo Petro Poroshenko vinse con ampio margine le elezioni presidenziali. Petro Poroshenko (AP Photo/Pablo Martinez Monsivais) L’elezione dell’attuale presidente ucraino, Volodymyr Zelensky, non è direttamente legata a quegli eventi: nel 2019 Zelensky vinse a sorpresa le elezioni presidenziali con una piattaforma politica trasversale, superando sia i candidati filorussi sia quelli più esplicitamente filoeuropei, come lo stesso Poroshenko. 4. Putin ha attaccato l’Ucraina per via di una “provocazione” della NATO? Alcuni analisti ritengono che la progressiva adesione alla NATO di diversi paesi dell’Europa orientale che facevano parte dell’Unione Sovietica o del Patto di Varsavia sia stata un errore e di fatto una provocazione nei confronti della Russia, perché avrebbe alimentato la sua percezione di essere accerchiata da paesi ostili. Errore o meno, la NATO non ha portato avanti una «espansione», almeno non nel senso con cui viene interpretata da molti la parola, implicando una conquista militare o un atto contro la volontà dei paesi coinvolti. Gli stati che hanno aderito all’alleanza negli ultimi quindici anni hanno chiesto volontariamente di farlo. L’ultimo, la Macedonia del Nord, lo ha fatto in seguito a un referendum popolare. Molte di queste richieste, a detta dei governi che le hanno presentate, sono arrivate in risposta a una politica estera sempre più aggressiva da parte della Russia. Fin dall’invasione dell’Ossezia del Sud nel 2008, la Russia ha mostrato di volere riprendere a condizionare la vita economica, politica e sociale dei paesi che fino alla dissoluzione dell’Unione Sovietica avevano fatto parte della sua area di influenza: e ha mostrato di essere disposta a usare la forza, dove necessario. Diversi osservatori ritengono che anche l’invasione dell’Ucraina vada inquadrata nella volontà della Russia di tornare a contare di più negli equilibri mondiali, più che in una logica di blocchi contrapposti come avveniva durante la Guerra Fredda. 5. Quanto era vicina l’Ucraina ad entrare nella NATO, prima della guerra? Non era affatto vicina. La NATO aveva promesso all’Ucraina che un giorno sarebbe entrata nell’alleanza con gli accordi di Bucarest, firmati nel 2008: ma fu una promessa molto vaga, che non aveva un limite di tempo e che non dava l’avvio a nessuna concreta procedura di ammissione. Come ha scritto di recente il New York Times, fu anche una promessa azzardata, forzata dall’allora presidente statunitense George W. Bush mentre gli altri paesi membri erano preoccupati di come avrebbe reagito la Russia, che ha sempre considerato l’Ucraina come un pezzo centrale della propria area di influenza. Da allora non ci sono stati reali passi in avanti. – Leggi anche: La promessa della NATO all’Ucraina che nessuno ha intenzione di mantenere Dal 2014 in poi, in particolare, le prospettive dell’Ucraina di entrare nella NATO si sono ridotte praticamente a zero. La NATO prevede una clausola di difesa collettiva che obbliga l’alleanza a intervenire militarmente in difesa di uno stato membro, se attaccato: ma l’Ucraina è da otto anni in guerra con i separatisti filorussi nel Donbass, e un eventuale intervento della NATO avrebbe verosimilmente provocato un conflitto su scala molto maggiore. 6. Come è iniziata la guerra in Crimea e nel Donbass? Nel febbraio del 2014, pochi giorni dopo che Yanukovich aveva lasciato l’Ucraina e mentre in diverse città del paese si tenevano manifestazioni filoeuropee, la Russia invase la penisola della Crimea, una regione dove abitavano molte persone russofone nel sud dell’Ucraina che la Russia riteneva minacciate dagli eventi in corso. All’inizio il governo russo negò ogni coinvolgimento nell’invasione: le truppe russe arrivarono in Crimea indossando divise verdi senza segni di riconoscimento, e poche settimane dopo organizzarono un referendum sull’annessione alla Russia con urne trasparenti e soldati russi che pattugliavano i seggi. Il Sì (la posizione favorevole all’annessione) vinse con percentuali superiori al 95 per cento. Putin ammise che l’annessione della Crimea era stata compiuta da forze russe soltanto nel 2015. Alcune persone votano in un seggio a Sebastopoli, in Crimea, durante il referendum del 2014 (AP Photo/Andrew Lubimov) Circa un mese dopo il referendum in Crimea, gruppi di separatisti filorussi attaccarono parti della regione di Luhansk e di Donetsk, circa un terzo dell’intero Donbass, una regione nell’Ucraina orientale. Da allora la Russia ha sobillato, armato e finanziato i separatisti permettendo che prendessero il controllo amministrativo del territorio. Dal 2014 ad oggi il conflitto nel Donbass è proseguito, sebbene con intensità minore, causando comunque migliaia di morti. 7. È vero che la NATO ha organizzato esercitazioni militari in Ucraina? Negli ultimi tempi l’esercito ucraino ha tenuto diverse esercitazioni militari sul proprio territorio, insieme a diversi alleati occidentali. Nel settembre del 2021 quattromila dei suoi soldati hanno partecipato a una esercitazione congiunta con truppe europee, statunitensi e africane organizzata in collaborazione con l’esercito statunitense. Due mesi prima ce n’era stata un’altra in collaborazione con gli eserciti di Stati Uniti, Polonia e Lituania, oltre a una esercitazione navale nel Mar Nero guidata dalla Bulgaria che aveva coinvolto diversi paesi europei fra cui l’Ucraina. Nessuna di queste esercitazioni era stata formalmente organizzata nell’ambito della NATO. A gennaio, quando erano iniziate le tensioni fra l’Occidente e la Russia, gli Stati Uniti avevano comunque fatto sapere che per venire incontro alle richieste della Russia sarebbero stati disponibili a ridurre le esercitazioni militari congiunte con le forze ucraine. Una foto scattata durante l’esercitazione navale nel Mar Nero del luglio 2021 guidata dalla Bulgaria (Hristo Rusev/Getty Images) 8. È vero che in Ucraina è illegale parlare russo? Non esattamente. Nel 2019 il presidente uscente Poroshenko promosse e fece approvare dal Parlamento ucraino una legge che imponeva ai dipendenti pubblici di conoscere l’ucraino, una lingua vicina al russo ma repressa durante gli anni dell’Unione Sovietica. La stragrande maggioranza degli ucraini è bilingue, e per alcuni la lingua madre è il russo: fra di loro c’è anche Volodymyr Zelensky, che infatti nel 2019 si oppose all’approvazione della legge. Negli anni seguenti però Zelensky non l’ha smantellata né ha impedito che nel gennaio del 2021 entrasse in vigore una misura, prevista dalla legge del 2019, che obbliga negozi e ristoranti a rivolgersi ai clienti in ucraino, a meno che i clienti chiedano esplicitamente di parlare russo. La questione della lingua è assai delicata e controversa, e negli ultimi anni è stata spesso strumentalizzata dalla propaganda russa. Un sondaggio del 2019 realizzato da un rispettato istituto di ricerca ucraino ha indicato che il 69 per cento degli ucraini è a favore di una prevalenza della lingua ucraina nella vita pubblica dello stato. 9. Gli Stati Uniti possiedono laboratori di armi biologiche nell’Europa dell’Est? No. Il governo degli Stati Uniti collabora da anni con quello ucraino per la gestione e lo smaltimento di sostanze considerate tossiche, ma non esiste alcuna prova che il programma abbia una natura militare, e l’amministrazione statunitense ha smentito più volte di «gestire oppure operare laboratori chimici e biologici in Ucraina». La macchina della propaganda russa aveva messo in circolazione notizie false su presunti laboratori statunitensi in Ucraina già due anni prima dell’inizio della guerra. Sappiamo con certezza, invece, che la Russia ha appoggiato un regime che negli anni scorsi ha fatto largo uso di armi chimiche, come quello siriano di Bashar al Assad, e ha usato agenti chimici per avvelenare dissidenti russi in giro per il mondo, come nel caso di Alexei Navalny. 10. Putin sta compiendo crimini di guerra? Per il diritto internazionale, attacchi deliberati e sistematici da parte di un esercito verso obiettivi civili sono un crimine di guerra, così come l’uso di armi particolari. Dall’inizio della guerra in Ucraina sono emerse diverse prove che la Russia stia compiendo crimini di guerra, come il bombardamento dell’ospedale di Mariupol, e che non stia rispettando il principio di proporzionalità nell’uso della forza, come regolato dal diritto internazionale in caso di conflitto armato. Ma come accaduto in passato con molte altre guerre, è raro che i responsabili di crimini di guerra ricevano sanzioni e condanne per le loro azioni. Provare le eventuali responsabilità per questi crimini sarà un processo lungo e complicato, che potrebbe non portare nemmeno a incriminazioni formali e processi, né di leader militari né di esponenti del governo russo. L’ospedale di Mariupol dopo un bombardamento delle forze russe (AP Photo/Evgeniy Maloletka) Il 16 marzo la Corte internazionale di giustizia, il principale tribunale dell’ONU, ha ordinato alla Russia di «sospendere immediatamente le operazioni militari», ma la decisione non ha provocato alcuna conseguenza concreta sul conflitto. Questo articolo non è più commentabile. Abbonati al Post per commentare le altre notizie."
71,71,post-2559778,Joe Biden è in Polonia,https://www.ilpost.it/2022/03/25/guerra-in-ucraina-aggiornamenti/,2022-03-25 06:57:50,"Joe Biden è in Polonia  Il presidente statunitense è in visita a pochi chilometri dal confine ucraino, intanto c'è stato il primo scambio di prigionieri tra Russia e Ucraina Ieri ci sono stati tre incontri importanti nel giro di poche ore, tutti a Bruxelles e sulla crisi ucraina: si sono incontrati i leader dei 30 paesi membri della NATO, che hanno concordato un nuovo invio di armi all’Ucraina, poi i paesi del G7 e infine il Consiglio Europeo. A tutti questi incontri ha partecipato anche il presidente degli Stati Uniti Joe Biden, che oggi si è spostato a est ed è in visita a Rzeszów, in Polonia, un centinaio di chilometri dal confine con l’Ucraina, dove ha incontrato i soldati statunitensi stanziati e il presidente polacco Andrzej Duda. Venerdì Stati Uniti e Unione Europea hanno anche annunciato un nuovo accordo che prevede l’aumento delle forniture di gas americano ai paesi europei, con l’obiettivo di ridurre e progressivamente eliminare la dipendenza europea dal gas russo Riguardo ai combattimenti non ci sono invece grosse novità: si continua a parlare della nave da sbarco russa che era ormeggiata nel porto di Berdyansk e che l’esercito ucraino sostiene di aver attaccato e distrutto. Intanto giovedì sera c’è stato il primo scambio di prigionieri tra Russia e Ucraina dall’inizio della guerra (si parla in totale di venti soldati che sono ritornati tra le rispettive truppe), mentre venerdì mattina le autorità locali di Mariupol hanno detto che il bombardamento al teatro della città avvenuto la settimana scorsa ha provocato 300 morti. Questo articolo non è più commentabile. Abbonati al Post per commentare le altre notizie."
72,72,post-2559497,Chi sta vincendo la guerra in Ucraina?,https://www.ilpost.it/2022/03/24/guerra-ucraina-un-mese/,2022-03-24 13:42:17,"Chi sta vincendo la guerra in Ucraina?  Dopo un mese dall'inizio dell'invasione, l'esercito russo ha smesso di avanzare, fermato dalla resistenza ucraina: il suo primo obiettivo ora sembra la conquista di Mariupol È passato un mese esatto da quando la Russia ha invaso l’Ucraina, ma una soluzione militare o diplomatica della guerra sembra ancora lontana. Dopo quattro settimane di combattimenti, le forze russe hanno occupato diversi territori a nordest e a sudest, ma l’unica città importante conquistata è Kherson, mentre sugli altri fronti l’esercito russo ha avuto problemi logistici e militari che gli hanno impedito di avanzare e conquistare Kiev, Kharkiv, Odessa e Mariupol. Proprio Mariupol negli ultimi giorni ha assunto una nuova importanza dal punto di vista strategico, perché secondo varie analisi l’obiettivo a breve termine delle forze russe è diventato conquistarla, per consolidare il controllo sul Donbass e in generale sui territori intorno al mar d’Azov. Mariupol, sud-est Prima dell’inizio della guerra, Mariupol aveva quasi 500mila abitanti ed era il centro portuale e industriale più importante del mar d’Azov, quel bacino del mar Nero su cui si affaccia il Donbass. Da quando è iniziata la guerra, Mariupol è stata subito attaccata da una parte consistente di truppe russe provenienti dalla Crimea, annessa dalla Russia nel 2014, e dal confine orientale. Dai primi giorni dell’invasione, sono iniziati a mancare acqua, energia e cibo, e da allora sempre più persone hanno tentato di abbandonare la città mentre le forze russe bombardavano con sempre maggiore intensità ospedali, scuole, teatri ed edifici civili. Tuttavia, nonostante la ferocia dei bombardamenti russi, la difesa ucraina in città sembra resistere, e all’inizio di questa settimana ha rifiutato di arrendersi. La quasi totalità degli edifici è distrutta, gli ultimi giornalisti che lavorano per testate occidentali hanno abbandonato Mariupol la settimana scorsa e non si hanno notizie su quante morti civili stia provocando l’assedio. La resistenza di Mariupol è diventata un grosso problema per l’esercito russo, perché conquistarla gli permetterebbe di consolidare un corridoio tra le repubbliche separatiste nel Donbass e la Crimea, estendere il proprio controllo sul mar d’Azov e poter esibire una vittoria militare più consistente rispetto alla presa di una città minore come Kherson, dove comunque è in corso una resistenza quotidiana all’occupazione russa. Inoltre, Mariupol è una città importante per il battaglione “Azov”, che è formato prevalentemente da volontari di estrema destra e compone una parte minoritaria delle forze ucraine. Considerando che il governo russo sostiene falsamente di voler «denazificare» l’Ucraina con l’invasione (chiamata rigorosamente “operazione militare speciale”), la vittoria a Mariupol fornirebbe un buon argomento alla propaganda russa. Questo insieme di motivi ha fatto sì che lo sforzo bellico russo si stia concentrando maggiormente in quella zona, e meno nelle altre, dove continuano gli attacchi missilistici ma le truppe sono ferme. Come ha osservato Michael Kofman, analista del think tank statunitense CNA ed esperto di forze armate russe, «Mosca sta cercando qualcosa che può essere usato per dichiarare vittoria». È comunque difficile prevedere cosa succederà dopo un’eventuale conquista di Mariupol. Non è detto che la Russia si accontenterà di consolidare il dominio nel Donbass e di negoziare con l’Ucraina: potrebbe anche prendere tempo per riorganizzare le forze. Odessa e Mykolaiv, sud Dopo la presa delle città di Kherson e di Melitopol, il 25 febbraio, le truppe russe si sono dirette verso Mykolaiv, a ovest. Si riteneva che il loro obiettivo fosse conquistare la città per aprirsi un passaggio verso Odessa, la città portuale più grande e importante dell’Ucraina. Tuttavia, anche a Mykolaiv rompere la difesa ucraina si è rivelato più difficile del previsto. Per giorni la Russia ha bombardato la città, puntando su obiettivi civili per sfiancare psicologicamente la resistenza. Ma i soldati e i civili volontari di Mykolaiv si sono organizzati costruendo barriere nelle strade, stando pronti a far saltare in aria i ponti e dotandosi di bombe molotov per respingere un’eventuale avanzata. Il morale della resistenza è rimasto alto anche grazie alla presenza del governatore della regione, Vitaly Kim, che ha acquisito sempre maggiore visibilità attraverso messaggi in cui si è mostrato sereno, in controllo della situazione, talvolta addirittura sfrontato. «Come il presidente ucraino [Zelensky], è un neofita politicamente» ha scritto l’Economist. «Un leader militare accidentale. I suoi ormai famosi video giornalieri combinano senso dell’umorismo e fulminanti battute sull’imbecillità dell’esercito russo. Quando parla, la gente lo ascolta». Barriere di blocchi di cemento e sacchi di sabbia a Odessa, 22 marzo 2022 (AP Photo/Petros Giannakouris) Il fronte di Mykolaiv è stato assai importante nella prima e nella seconda settimana di combattimenti, perché ha impedito alla Russia di muovere le proprie truppe verso Odessa e fornire un aiuto via terra a un eventuale sbarco delle navi militari russe, che dall’inizio dell’invasione si trovano al largo della città. Da allora l’esercito russo intorno a Mykolaiv è sostanzialmente fermo, mentre Odessa rimane una delle poche città ucraine che non sono state attaccate in maniera massiccia dai missili russi. Sempre in questa zona le forze russe hanno subìto una sconfitta piuttosto inaspettata che ha contribuito a logorare il morale delle truppe: la sconfitta è avvenuta a inizio marzo a Voznesensk, una piccola città a nordovest di Mykolaiv. Da lì le forze russe avrebbero potuto riorganizzarsi per circondare Mykolaiv in maniera ancora più efficace, e magari cercare di raggiungere Odessa. Le cose però non sono andate come si aspettavano: 30 dei loro 43 veicoli militari sono stati distrutti, un elicottero è stato abbattuto e le truppe sono state costrette alla ritirata. Kiev e Kharkiv, nord e nordest Il fronte settentrionale era ritenuto particolarmente importante all’inizio dell’invasione, perché il piano di Putin era conquistare rapidamente la capitale e sostituire il presidente ucraino Zelensky con un “governo fantoccio” filorusso: era quindi quello di una “guerra lampo”. Fallito il piano iniziale, con il passare delle settimane il fronte nord è stato quello in cui si sono manifestati di più i problemi logistici dell’esercito russo. Da nord, i mezzi militari russi si sono mossi verso sud, rispettivamente verso Chernihiv, verso Ivankiv – che si trova a circa 70 chilometri da Kiev – e verso Kharkiv, più a est. Hanno attraversato boschi e campagne su cui non avevano il pieno controllo, e lì si è organizzata la resistenza ucraina che ha sabotato e danneggiato i convogli di passaggio. Nel frattempo sono state scavate trincee intorno a Kiev e sono stati fatti saltare due ponti alla periferia della capitale per impedire un eventuale assalto alla città. Nonostante le difese ucraine a nord abbiano resistito, l’esercito russo è riuscito a circondare diverse città, bombardando soprattutto quelle dove è riuscito ad avvicinarsi di più, ossia Kharkiv e Chernihiv. Mercoledì il sindaco di Chernihiv, Vladyslav Atroshenko, ha detto che i morti sono così tanti che «nel cimitero della città non ci entrano più, li stiamo tenendo negli obitori e nelle celle frigorifere». Kharkiv, 20 marzo 2022 (AP Photo/Andrew Marienko) A Kiev la situazione è diversa. Il bombardamento più violento è stato compiuto lunedì, ha completamente distrutto un centro commerciale e ucciso otto persone. Più o meno quotidianamente gli attacchi sono poi proseguiti, anche se meno intensi rispetto a quello del centro commerciale, e nel frattempo sono arrivate notizie di un contrattacco ucraino che sembra sia riuscito a respingere le forze russe a ovest (è comunque un’informazione che va presa con cautela). Martedì l’esercito ucraino ha annunciato di aver ripreso il controllo di Makariv, una città a ovest di Kiev, in una vittoria definita cruciale. La notizia è stata in parte confermata dai servizi di intelligence americani e britannici, secondo cui a ovest le forze russe sarebbero effettivamente arretrate, mentre a est sarebbero ferme. Il territorio di Makariv però sembra ancora conteso dalle due parti. Lo hanno raccontato dei giornalisti del Washington Post, che mercoledì sono andati a un checkpoint all’ingresso della città controllato da militari ucraini, che però hanno detto agli stessi giornalisti di andare via: di lì a poco, hanno aggiunto, sarebbero arrivati colpi di artiglieria da parte dell’esercito russo. Dopo poco in effetti hanno sentito il rumore dei bombardamenti. Anche il capo della polizia regionale di Kiev, Andriy Nebytov, aveva avvertito martedì che i russi stavano ancora attaccando Makariv. In un video realizzato in città, Nebytov dice che gli attacchi arrivano da nord, da una distanza di circa tre chilometri. Dice anche che a Makariv «non c’è quasi nessuno, non ci sono residenti da portare via». – Leggi anche: Perché la guerra non sta andando come voleva la Russia Quindi? La situazione militare oggi in Ucraina ci dice che le forze ucraine sono riuscite per ora a fermare l’avanzata russa. I russi stanno incontrando grandi difficoltà nel nord del paese, dove sembra abbiano perso terreno attorno a Kiev; non sono ancora riusciti a conquistare Mariupol, nonostante i feroci bombardamenti sulla città; e per ora non hanno raggiunto Odessa, probabilmente anche a causa della mancata conquista di Mykolaiv. È difficile dire cosa succederà nelle prossime settimane. Diversi analisti militari sostengono che la Russia stia imparando dai suoi errori e che stia riorganizzando le forze sul campo, in modo da rilanciare l’offensiva in maniera più efficace. Non è un’opzione da escludere, anche se le difficoltà incontrate dai russi finora sono state diverse, alcune complicate da superare, e la resistenza ucraina è stata assai più tenace e solida di quanto qualsiasi analista si aspettasse nei primi giorni di guerra. L’andamento del conflitto dipenderà anche dal tipo di aiuti militari che la NATO deciderà di inviare all’Ucraina, oltre che da eventuali accordi politici tra le parti coinvolte, che però al momento sembrano molto lontani. Questo articolo non è più commentabile. Abbonati al Post per commentare le altre notizie."
73,73,post-2559307,È stato un giorno di incontri importanti,https://www.ilpost.it/2022/03/24/guerra-ucraina-notizie/,2022-03-24 06:53:44,"È stato un giorno di incontri importanti  Il presidente statunitense Joe Biden ha partecipato alle riunioni della NATO, del G7 e del Consiglio Europeo, tutte sulla crisi ucraina Dopo un mese di invasione, sembra che l’esercito russo stia perdendo terreno intorno a Kiev: lo hanno confermato anche i servizi di intelligence americani e britannici, secondo cui a est della capitale i russi sarebbero stati respinti dalle forze ucraine, mentre a nordest si sarebbero fermati. Oggi, nel giro di poche ore, si sono incontrati i leader della NATO e del G7, e in tarda serata era ancora in corso l’ultimo incontro della giornata, quello del Consiglio Europeo: a tutte le riunioni ha partecipato anche il presidente degli Stati Uniti Joe Biden, che ha annunciato nuove sanzioni contro i parlamentari russi e ha detto che l’alleanza tra i paesi membri della NATO «non è mai stata più unita di oggi». L’incontro più atteso era proprio quello della NATO, che ha diffuso un comunicato in cui ribadisce la condanna all’invasione e annuncia lo spostamento di 40mila soldati al confine orientale. Nella notte, il presidente ucraino Volodymyr Zelensky ha colto l’occasione della quarta settimana di guerra per fare un appello affinché si organizzino proteste in tutto il mondo: «Andate nelle piazze, nelle strade. Fatevi vedere e sentire». Questo articolo non è più commentabile. Abbonati al Post per commentare le altre notizie."
74,74,post-2558818,I ceceni che combattono coi russi in Ucraina,https://www.ilpost.it/2022/03/23/i-ceceni-che-combattono-coi-russi-in-ucraina/,2022-03-23 11:14:04,"I ceceni che combattono coi russi in Ucraina  Sono stati mandati dal leader ceceno Ramzan Kadyrov, noto per la sua brutalità, che vuole assicurarsi l'appoggio di Putin e indebolire i suoi oppositori Nella guerra in Ucraina, a sostegno della Russia, sono intervenute anche alcune formazioni di combattenti ceceni inviate da Ramzan Kadyrov, il capo paramilitare della Cecenia vicino al presidente russo Vladimir Putin e noto per i suoi metodi di governo autoritari e repressivi: Kadyrov ha interesse a compiacere Putin perché è anche attraverso il suo sostegno che riesce a mantenere il potere. In Ucraina i combattenti ceceni hanno agito soprattutto nelle prime fasi dell’invasione, oltre che nell’assedio di Mariupol, la città finora più martoriata dai bombardamenti russi. Dall’inizio della guerra, secondo il Financial Times, la Cecenia ha inviato in Ucraina almeno tre formazione di combattenti. Non si sa di preciso quanti uomini siano: Kadyrov ha parlato di circa 10mila, minacciando di mandarne altri 60mila, ma diverse ricostruzioni di esperti sostengono che siano molti meno, tra i 3.500 e i 7mila. I ceceni hanno combattuto coi russi soprattutto durante le prime fasi dell’invasione: molti di loro, tra cui un comandante, sarebbero stati uccisi durante la controffensiva ucraina al piccolo aeroporto militare di Hostomel, circa 25 chilometri dal centro di Kiev, in una delle battaglie più decisive finora di tutto il conflitto. Secondo l’intelligence occidentale, nelle prime 48 ore dell’invasione alcune formazioni cecene assoldate dai russi avrebbero tentato di uccidere il presidente ucraino Volodymyr Zelensky. I combattenti ceceni hanno inoltre collaborato coi russi nell’assedio di Mariupol, ormai quasi completamente distrutta, senza acqua, cibo e rifornimenti, in cui ci sono stati alcuni degli attacchi più brutali della guerra, tra cui il bombardamento di un ospedale. Le forze cecene sono note per i loro metodi di combattimento violenti e brutali, basati tra le altre cose su torture, detenzioni arbitrarie e tecniche di interrogatorio particolarmente dure. Anche se secondo varie analisi non saranno determinanti per l’esito delle operazioni militari, le forze cecene sono comunque un punto di forza per la Russia. «I combattenti ceceni possono essere usati come strumento psicologico contro gli ucraini», ha detto al Guardian Aleksandre Kvakhadze, un ricercatore della Fondazione georgiana per gli studi strategici e internazionali, che si occupa del Caucaso settentrionale. Alcuni dei combattenti ceceni oggi attivi in Ucraina, inoltre, sono particolarmente esperti: combatterono per esempio proprio contro i russi a Grozny, in Cecenia, durante le guerre degli anni Novanta tra le forze russe e filorusse e le milizie separatiste. Lo stesso Ramzan Kadyrov si è esposto esplicitamente. Il 15 marzo, per esempio, aveva detto sul proprio canale Telegram di essersi unito alla campagna militare russa in Ucraina, un annuncio che poi è stato messo in discussione da molti. Kadyrov, che è noto per il suo uso spregiudicato dei social network, aveva condiviso una serie di video che sembravano mostrare lui e il suo braccio destro Adam Delimkhanov a capo di alcune divisioni di forze cecene mentre obbligavano alcuni prigionieri di guerra ucraini a cantare slogan ceceni e intimavano all’Ucraina di arrendersi. In questi video, Kadyrov sosteneva di trovarsi vicino all’aeroporto di Hostomel, a nord di Kiev. Secondo l’intelligence ucraina – e secondo altre ricostruzioni – quei video erano però falsi e Kadyrov li aveva registrati dalla Cecenia. Kadyrov, che ha 45 anni, è dal 2007 il capo della Cecenia, una repubblica della Federazione russa: ad affidargli l’incarico fu proprio Putin, con l’obiettivo di reprimere i moti separatisti ceceni. Come suo padre Akhmad, assassinato nel 2004, Ramzan Kadyrov sosteneva infatti il dominio russo sulla repubblica e aveva contribuito a reprimere con violenza le rivolte degli indipendentisti; anche con torture e rapimenti, secondo varie organizzazioni per i diritti umani. Come capo della Cecenia, Kadyrov è noto per i suoi metodi repressivi e antidemocratici ed è accusato di gravi violazioni dei diritti umani; tra le altre cose, è accusato di aver aperto campi di concentramento per gli omosessuali. Da quando è al potere, Kadyrov ha sempre sostenuto il regime autoritario di Vladimir Putin, fornendogli per esempio sicari per uccidere i propri oppositori politici all’estero, o inviando forze per aiutarlo nelle proprie operazioni militari, tra cui l’invasione e l’annessione della Crimea nel 2014. Secondo Emil Solomon Aslan, politologo dell’Università Carolina di Praga, il sostegno di Putin sarebbe indispensabile a Kadyrov per rimanere al potere, visto che il leader paramilitare sarebbe osteggiato da buona parte della popolazione cecena. Il rapporto tra Kadyrov e Putin – un rapporto di vassallaggio e convenienza, in sostanza – è simile a quello che Putin ha con altri leader autoritari di paesi che appartengono alla sfera d’influenza della Russia. Un esempio molto chiaro è il presidente della Bielorussia Alexander Lukashenko, che ha concesso alla Russia di usare il proprio territorio come deposito di armi e punto di partenza per l’invasione dell’Ucraina. Due anni prima, Putin aveva aiutato Lukashenko a reprimere le enormi proteste contro il suo regime, permettendogli di rimanere al proprio posto. Sostenere l’esercito russo in Ucraina potrebbe servire a Kadyrov anche per un altro motivo. Tra le forze ucraine ci sono infatti alcune formazioni di ceceni suoi oppositori, che lui vorrebbe sconfiggere anche come atto dimostrativo rivolto ai dissidenti interni. La collaborazione tra esercito russo e forze cecene, comunque, non è facile e ci sono stati episodi di tensione: secondo il Guardian, i combattenti ceceni si rifiuterebbero di riconoscere l’autorità dell’esercito russo, considerando come unico loro capo Kadyrov. I combattenti ceceni, tra l’altro, parlano sui social della guerra in Ucraina definendola appunto “guerra”, ignorando quindi le regole della propaganda russa, che continua a definire l’invasione dell’Ucraina una “operazione militare speciale”. – Leggi anche: Il ruolo della Bielorussia nell’invasione Questo articolo non è più commentabile. Abbonati al Post per commentare le altre notizie."
75,75,post-2558809,Oggi non ci sarà una evacuazione da Mariupol,https://www.ilpost.it/2022/03/23/ucraina-guerra-aggiornamenti-notizie/,2022-03-23 07:05:28,"Oggi non ci sarà una evacuazione da Mariupol  Non c'è stato un accordo per fare uscire i civili dalla città assediata dalle forze russe; nella periferia di Kiev, intanto, l'esercito ucraino sembra avere riguadagnato terreno Dopo diversi giorni in cui l’esercito russo sembra essere sostanzialmente fermo su vari fronti di guerra, le forze ucraine stanno tentando di organizzare controffensive per riguadagnare terreno: soprattutto a ovest di Kiev, nella città di Makariv, e anche a nord, in una zona sotto il controllo russo dall’inizio dell’invasione. Secondo l’intelligence americana, che ha definito la difesa ucraina «pronta e agile», sarebbero in corso controffensive simili anche nelle zone meridionali, a Kherson e a nord-est di Mykolaiv. Nonostante il tentativo ucraino, la Russia continua ad attaccare costantemente varie città, e continua il brutale assedio a Mariupol, dove secondo il governo ucraino sarebbero rimaste bloccate 100mila persone, da giorni senza acqua, cibo ed energia. Dalla città oggi non sono previste evacuazioni di civili. Nel frattempo non si vedono progressi relativi al negoziato in corso. Secondo il presidente francese Emmanuel Macron, che martedì ha parlato con entrambe le parti, un accordo per un cessate il fuoco è ancora lontano. Questo articolo non è più commentabile. Abbonati al Post per commentare le altre notizie."
76,76,post-2558276,L’avanzata dell’esercito russo non avanza,https://www.ilpost.it/2022/03/22/ucraina-notizie-guerra-aggiornamenti/,2022-03-22 07:05:39,"L’avanzata dell’esercito russo non avanza  Così come i negoziati fra Russia e Ucraina: Zelensky ha chiesto più volte un incontro con Putin, ma le parti sono ancora lontane Mentre sta per iniziare la quarta settimana di guerra in Ucraina, le due parti che stanno negoziando – in videoconferenza, in questi giorni – sono ancora molto lontane. Ieri il portavoce del governo russo, Dmitri Peskov, si è lamentato della poca disponibilità dell’Ucraina a trattare, mentre il presidente ucraino Volodymyr Zelensky ha chiesto ripetutamente un incontro con quello russo Vladimir Putin: «Senza questo incontro è impossibile capire davvero cosa sono disposti a fare per fermare i combattimenti» ha detto Zelensky, aggiungendo che il suo paese non cederà agli ultimatum russi. In generale, comunque, molti analisti dubitano della buona volontà russa a negoziare, e pensano che la disponibilità a trattare sia solo un modo per Putin di prendere tempo e riorganizzare le forze militari in Ucraina. L’esercito russo sembra infatti sostanzialmente fermo, anche se i bombardamenti proseguono e la situazione in varie città è sempre più critica, soprattutto in quelle assediate come Mariupol (ieri si è saputo che a Mariupol non sono più presenti giornalisti che lavorano per testate occidentali). Tra gli eventi più attesi di oggi c’era il discorso di Zelensky di fronte al parlamento italiano, avvenuto stamattina, con cui ha chiesto all’Italia di imporre più sanzioni alla Russia. Questo articolo non è più commentabile. Abbonati al Post per commentare le altre notizie."
77,77,post-2558197,«Era il 15 marzo. Non sapevamo se ne saremmo usciti vivi»,https://www.ilpost.it/2022/03/21/associated-press-chernov-20-giorni/,2022-03-21 20:24:50,"«Era il 15 marzo. Non sapevamo se ne saremmo usciti vivi»  Lo ha detto Mstyslav Chernov, il giornalista ucraino di Associated Press che è stato per 20 giorni a Mariupol Mstyslav Chernov – uno dei due giornalisti ucraini che nelle ultime settimane ha documentato la guerra a Mariupol, la città più martoriata dai bombardamenti in Ucraina – ha raccontato su Associated Press, l’agenzia di stampa per cui lavora, come sono stati i suoi venti giorni in città. Chernov, che ora ha lasciato Mariupol insieme con il collega Evgeniy Maloletka, ha raccontato (parlando con Lori Hinnant, che lavora per Associated Press da Parigi) la sua esperienza dall’inizio, con molti dettagli sulle grandi difficoltà e gli enormi rischi che ha incontrato. Di quanto successo nelle ultime fasi della sua esperienza, ha detto: «Era il 15 marzo. Non sapevamo se ne saremmo usciti vivi». Il resoconto di Chernov inizia con la decisione, quando molti paesi stranieri stavano evacuando le loro ambasciate a Kiev e la Russia stava ammassando truppe al confine con l’Ucraina, di andare a Mariupol: «sapevo che, vista la sua posizione sul mar d’Azov, l’esercito russo avrebbe visto la città portuale nell’est del paese come un obiettivo strategico». Chernov e Maloletka andarono a Mariupol la sera del 23 febbraio, a bordo di un van Volkswagen, e arrivarono un’ora prima che iniziasse la guerra. Dei primi giorni di guerra visti da Mariupol, Chernov ha detto che nonostante un quarto circa dei suoi 430mila abitanti avesse lasciato la città «quando ancora si poteva», la sua sensazione fu che pochi credessero che la guerra sarebbe davvero arrivata lì. Invece fu così: «una bomba dopo l’altra, i russi tagliarono l’elettricità, l’acqua, le scorte di cibo e, infine, le radio, le trasmissioni televisive e la copertura dei telefoni cellulari». Altri giornalisti lasciarono la città e Chernov e Maloletka diventarono quindi gli unici giornalisti a Mariupol che lavoravano per una testata occidentale. Secondo lui, l’assenza di informazioni e comunicazioni ebbe due principali conseguenze: il caos e l’impunità. «Non ho mai pensato» ha detto «che rompere il silenzio fosse tanto importante come in quei giorni». Chernov ha aggiunto che, sapendo di loro e di quel che stavano facendo, lui e Maloletka divennero un obiettivo dei russi, che non volevano mostrassero quel che succedeva. – Leggi anche: I due giornalisti di Associated Press che hanno raccontato la guerra a Mariupol Nell’articolo di Associated Press Chernov racconta che già il 27 febbraio vide un dottore cercare invano di salvare una bambina colpita dalle schegge di una bomba, e che poi videro morire molti altri bambini e adulti. «Le ambulanze smisero di prendere i feriti perché senza segnale non le si poteva chiamare, e perché non potevano muoversi tra le strade colpite dalle bombe». Chernov ha scritto che i dottori chiesero a lui e al collega di riprendere e fotografare quanto stava succedendo, lasciando loro usare i generatori per caricare le attrezzature. L’unico posto da cui, nei primi giorni, i due giornalisti potevano collegarsi con una certa stabilità a internet – e di conseguenza inviare articoli e immagini – era «fuori da un negozio di alimentari che era stato saccheggiato». Lui e Maloletka ci andavano una volta al giorno con il van, provando a ripararsi per quanto possibile in un sottoscala. Quella connessione, però, smise di funzionare il 3 marzo. I due provarono quindi a mandare quanto filmato e fotografato dal settimo piano dell’ospedale. Ha poi aggiunto: «per molti giorni, l’unico collegamento che avevamo con il mondo esterno era attraverso un telefono satellitare, e l’unico punto da cui prendeva era all’aperto, accanto al cratere generato da una bomba». Più avanti, grazie all’aiuto di un poliziotto trovarono poi una fonte di corrente e una nuova connessione a internet: mandare i video richiedeva però diversi accorgimenti e alcune ore di attesa, anche andando oltre il coprifuoco. Intanto, senza che Chernov e Maloletka ne sapessero qualcosa, il loro lavoro si faceva notare nel resto del mondo e, di conseguenza, il governo russo tentava in tutti i modi di screditare il loro operato: tra le altre cose sostenendo (falsamente) che alcune loro foto avessero come protagonisti attori e attrici e che documentassero attacchi mai avvenuti. Nell’articolo, Chernov racconta come la già grave situazione peggiorò col passare del tempo e dice per esempio che a un certo punto per lui e Maloletka divenne impossibile «raggiungere il van, il cibo, l’acqua e le attrezzature», perché il percorso per arrivarci era «coperto da cecchini russi, che già avevano colpito un medico». Ha raccontato di aver visto molte esplosioni da vicino e moltissime persone morte e morenti, e che tra chi era vivo molti chiedevano di essere filmati, così che i loro familiari fuori dall’Ucraina potessero vederli. Ha anche detto che ogni giorno c’era una nuova voce – infondata –secondo cui l’esercito ucraino stava per rompere l’assedio. Il 15 marzo Chernov e Maloletka sono stati raggiunti da alcuni soldati urlanti, che hanno detto loro – in ucraino – di essere arrivati lì per salvarli. «Non sembrava un salvataggio», ha detto Chernov, «sembrava solo che volessero spostarci da un pericolo all’altro. In quel momento, non c’era un posto sicuro a Mariupol. Potevi morire in ogni momento». Chernov ha ammesso di aver inizialmente pensato che i soldati potessero essere russi che volevano farsi credere ucraini, ma ha detto di aver poi deciso di dare loro fiducia. I soldati ucraini hanno quindi spiegato a lui e al collega che i russi li stavano cercando, perché – in breve – volevano prelevarli e costringerli a dire, mentendo, che certe loro immagini erano false: un rischio troppo grande da correre, anche a livello di comunicazione e di possibili conseguenze generali. Nell’articolo di Associated Press Chernov ha scritto di aver lasciato Mariupol insieme a una famiglia di tre persone, su una strada su cui si era creata una coda di cinque chilometri, dopo aver attraversato 15 checkpoint russi (ha infatti lasciato la città sfruttando un pericoloso corridoio umanitario). Ha anche detto che, lasciando la città, le sue speranze che Mariupol potesse resistere svanivano sempre più. Dopo un sedicesimo checkpoint, ha sentito voci ucraine e capito di «essere fuori». Ha aggiunto: «eravamo gli ultimi giornalisti a Mariupol, ora non c’è più nessuno». Questo articolo non è più commentabile. Abbonati al Post per commentare le altre notizie."
78,78,post-2557903,L’aumento dei prezzi di grano e fertilizzanti rischia di causare una crisi alimentare globale,https://www.ilpost.it/2022/03/21/invasione-ucraina-russia-grano-orzo-fame-mondo/,2022-03-21 14:06:46,"L’aumento dei prezzi di grano e fertilizzanti rischia di causare una crisi alimentare globale  È una delle conseguenze della guerra in Ucraina, e potrebbe interessare milioni di poveri che già patiscono la fame L’invasione militare russa dell’Ucraina ha ridotto sensibilmente la disponibilità di grano e orzo, due dei cereali più importanti per l’alimentazione e l’allevamento, con un forte aumento dei prezzi e rischi sempre più concreti di una crisi alimentare globale per i più poveri. L’Ucraina è uno dei più grandi produttori ed esportatori di grano, mentre la Russia produce una quota rilevante di fertilizzanti, che in questa fase non può esportare per le dure sanzioni economiche imposte dall’Occidente. La minore disponibilità di cereali e fertilizzanti si è riflessa sui mercati globali piuttosto velocemente. A distanza di un mese circa dall’avvio dell’invasione, il prezzo dell’orzo è aumentato del 33 per cento, quello del grano del 21 per cento e quello di numerosi tipi di fertilizzanti del 40 per cento. La riduzione della produzione, causata dalla guerra, combinata alla minore disponibilità di fertilizzanti, per via delle sanzioni, potrebbero avere un forte impatto a livello globale, peggiorando soprattutto le condizioni di vita dei più poveri e che già prima del conflitto pativano la fame. Negli ultimi cinque anni Ucraina e Russia da sole hanno gestito il 30 per cento delle esportazioni mondiali di grano, il 32 per cento di quelle di orzo e il 75 per cento delle esportazioni di semi di girasole. L’olio derivato da questi ultimi è in molti paesi la base per buona parte degli alimenti prodotti industrialmente o in ambito domestico. Mentre la Russia non può provvedere alle esportazioni a causa delle sanzioni economiche, l’Ucraina non riesce a portare all’estero buona parte dei propri prodotti a causa dei blocchi da parte russa dei suoi principali porti nel Mar Nero. La guerra ha inoltre reso più difficile il trasporto delle materie prime alimentari tramite le ferrovie, rendendo complicate anche le esportazioni via terra verso i paesi che a ovest confinano con l’Ucraina. Le preoccupazioni non sono solamente legate alla possibilità di esportare, ma anche a quella di effettuare i raccolti. In Ucraina è sempre più difficile trovare il carburante, essenziale per far funzionare i macchinari agricoli per il mantenimento dei campi e la raccolta. Buona parte del carburante è stata destinata ai mezzi militari dell’esercito ucraino. Per questo motivo nelle scorse settimane ci sono stati svariati appelli da parte del governo dell’Ucraina agli altri paesi europei, chiedendo forniture di carburante da impiegare in ambito agricolo nelle aree del paese non ancora interessate direttamente dall’invasione militare russa. Con l’avanzare dell’offensiva della Russia c’è però il rischio che fino a un terzo delle aree coltivate in Ucraina diventi zona di guerra, rendendo impossibile la coltivazione dei cereali e di altre materie prime. Tra i milioni di sfollati che cercano posti più sicuri e protezione, sia all’interno del paese sia negli stati confinanti, ci sono inoltre numerosi agricoltori, che non potranno quindi lavorare ai prossimi raccolti. Le minori esportazioni di grano dall’Ucraina stanno spingendo i compratori a rivolgersi ad altri paesi, che devono fare i conti con una domanda molto più alta del normale e che non può essere pienamente soddisfatta. A queste difficoltà si aggiungono quelle legate agli eventi atmosferici, che condizionano sempre disponibilità e capacità produttiva di alcuni paesi. Lo scorso anno un protratto periodo di alluvioni in parte della Cina ha fatto sì che la produzione di grano nel paese sarà insufficiente quest’anno, di conseguenza la Cina dovrà acquistarne maggiori quantità dall’estero. Il governo cinese ha spiegato che non c’è alternativa, dopo avere stimato che le inondazioni abbiano reso inutilizzabili al momento della semina circa un terzo dei campi coltivati a grano nel paese. Una minore disponibilità di fertilizzanti avrà ulteriori ripercussioni sulla produzione a livello globale. Negli ultimi mesi molti produttori europei avevano ridotto le loro attività a causa dell’alto prezzo dell’energia, il cui consumo è elevato nei processi di produzione dei fertilizzanti. In Russia la produzione non aveva subìto particolari flessioni grazie alla maggiore disponibilità di petrolio e gas per la produzione di energia elettrica, ma con le nuove sanzioni i ritmi produttivi sono stati rivisti a causa delle minori opportunità di esportazione e di un successivo blocco imposto dallo stesso governo russo. Il prezzo dei fertilizzanti è via via aumentato, spingendo gli agricoltori a ridurre il loro impiego e a esporsi a maggiori rischi di una resa minore dei loro campi. Le sanzioni hanno avuto ripercussioni anche sulla Bielorussia, altro importante produttore di alcuni tipi di fertilizzanti a base di potassio usati per molte colture, specialmente mais e soia. Quest’ultima è ampiamente utilizzata per l’allevamento di animali, soprattutto in Cina: un suo aumento comporterà costi più alti per gli allevatori e di conseguenza prezzi in crescita delle carni sui mercati. Il Programma alimentare mondiale delle Nazioni Unite (PAM), che si occupa di assistenza alimentare, ha stimato che l’invasione militare dell’Ucraina porterà fino a 13 milioni di persone in più a soffrire la fame, peggiorando una situazione resa già molto difficile dagli effetti della pandemia da coronavirus. Prima del 2020, il problema riguardava circa 720 milioni di persone in giro per il mondo, ora si stima che riguardi almeno 811 milioni di individui. Il direttore esecutivo del PAM, David M. Beasley, ha detto che l’invasione dell’Ucraina «ha solo messo una catastrofe sopra un’altra catastrofe. Non ci sono precedenti paragonabili a questo dalla Seconda guerra mondiale». Il Programma si occupa di nutrire circa 125 milioni di persone ogni giorno e negli ultimi mesi ha dovuto affrontare un aumento dei costi di circa 70 milioni di dollari al mese. Queste condizioni rendono necessario un taglio delle forniture alimentari per quasi 4 milioni di persone e una revisione delle priorità. Questo articolo non è più commentabile. Abbonati al Post per commentare le altre notizie."
79,79,post-2557779,L’Ucraina ha rifiutato la resa di Mariupol,https://www.ilpost.it/2022/03/21/guerra-in-ucraina-notizie/,2022-03-21 06:59:18,"L’Ucraina ha rifiutato la resa di Mariupol  E intanto l'avanzata russa va ancora a rilento A Mariupol, la città portuale nel sud-est dell’Ucraina, la situazione continua a essere molto critica: mancano beni di prima necessità, i bombardamenti hanno raso al suolo diversi quartieri e l’assedio russo è arrivato fino alle zone centrali. Domenica il colonnello generale Mikhail Mizintsev ha chiesto formalmente alle autorità locali di arrendersi, assicurando un passaggio sicuro di civili dalle 10 di lunedì. La vice prima ministra ucraina, Iryna Vereshchuk, ha però rifiutato la richiesta, dicendo che «non ci può essere nessuna discussione rispetto a una resa» e chiedendo di «aprire immediatamente un corridoio umanitario da Mariupol a Zaporizhzhia». Nel frattempo nella notte sono continuati gli attacchi in altre città: a Kiev c’è stato uno degli attacchi più violenti dall’inizio dell’invasione, che ha raso al suolo un centro commerciale, mentre le autorità locali di Odessa sostengono ci sia stato un attacco ad alcuni edifici civili della città, negato dalle forze russe. Nella giornata di lunedì, inoltre, un tribunale di Mosca ha messo fuori legge Facebook e Instagram per «estremismo», in risposta a una richiesta presentata dalla procura generale di Mosca. Questo articolo non è più commentabile. Abbonati al Post per commentare le altre notizie."
80,80,post-2557697,Cosa sono i missili ipersonici,https://www.ilpost.it/2022/03/20/missili-ipersonici-russia-ucraina/,2022-03-20 16:41:22,"Cosa sono i missili ipersonici  La Russia ha annunciato di avere usato queste armi di nuova generazione in Ucraina, probabilmente per dare una prova di superiorità Nel corso del fine settimana, il ministero della Difesa russo ha annunciato di aver lanciato alcuni missili ipersonici su obiettivi ucraini, provocando una reazione notevole da parte di tutta la comunità internazionale: i missili ipersonici sono armi di nuova generazione, a disposizione di poche potenze militari, note perché sono capaci di raggiungere una velocità almeno cinque volte quella del suono mantenendo un’alta manovrabilità. Il loro impiego in Ucraina sarebbe uno dei primi in un reale contesto di guerra, fuori dai test missilistici e dalle esercitazioni. Il ministero della Difesa russo ha fatto un primo annuncio sabato, quando ha detto di aver usato un missile ipersonico di tipo “Kinzhal” per colpire un deposito d’armi nella regione di Ivano-Frankivsk, nell’occidente ucraino. Domenica, poi, ha annunciato di averne usati altri per colpire un deposito di carburante vicino alla città meridionale di Mykolaiv e altri obiettivi. È difficile confermare indipendentemente le affermazioni del governo russo, ma membri dell’intelligence americana hanno detto ai media di aver avuto conferma dell’utilizzo da parte delle forze russe di questi missili. Dei missili ipersonici si è parlato molto di recente, perché queste armi sono considerate la più importante novità degli ultimi decenni di sviluppo della tecnologia dei missili per scopi militari, e secondo alcuni esperti potrebbero portare a una nuova corsa agli armamenti. Al momento, gli unici paesi ad aver condotto test su missili ipersonici sono Stati Uniti, Cina, Corea del Nord e ovviamente la Russia (gli Stati Uniti però sono piuttosto indietro nello sviluppo). Varie altre potenze militari come l’India, la Francia e il Regno Unito stanno lavorando a progetti per la realizzazione di missili ipersonici. I missili ipersonici hanno vari vantaggi rispetto ai missili tradizionali. Ormai da alcuni decenni, i missili per colpire un obiettivo a grande distanza possono essere di due tipi. Anzitutto i missili da crociera, che viaggiano lungo una traiettoria orizzontale, parallela al terreno: sono piccoli e lenti ma sono eccezionalmente facili da manovrare, e per questo è difficilissimo intercettarli. Inoltre sono molto precisi: è possibile far entrare un missile da crociera nella finestra di un’abitazione, volendo. I missili da crociera si usano per colpire obiettivi specifici a centinaia di chilometri di distanza. Altrimenti ci sono quelli balistici, missili enormi che vengono sparati oltre l’atmosfera e che, sfruttando la gravità, ricadono sull’obiettivo attraverso una traiettoria parabolica. I missili balistici sono velocissimi quando cadono sul bersaglio ma molto imprecisi: possono mancarlo anche di alcune centinaia di metri. Sono piuttosto facili per i nemici da rilevare, ma una volta lanciati sono quasi impossibili da fermare: quando cominciano la loro discesa, i missili balistici raggiungono velocità eccezionali e possono colpire a migliaia di chilometri di distanza. Anche la scarsa precisione non è un gran problema, perché i missili balistici sono destinati soprattutto al lancio di testate nucleari, che hanno un raggio di devastazione molto ampio. I nuovi missili ipersonici dovrebbero mettere insieme il meglio dei due mondi: essere manovrabili e precisi come i missili da crociera e al tempo stesso avere la velocità e l’enorme capacità distruttiva dei missili balistici. Per essere definito “ipersonico”, un missile deve raggiungere una velocità almeno cinque volte quella del suono (più di “Mach 5”, quindi, come si dice in gergo, essendo “Mach 1” la velocità del suono): quindi viaggiare ad almeno 1,6 chilometri al secondo, una velocità a cui l’aria inizia a comportarsi in maniera differente. Ed è questo il discrimine che porta a parlare di “velocità ipersonica” (e non semplicemente “supersonica”, come le velocità tra Mach 1 e Mach 5). Molti dei missili realizzati negli ultimi tempi, in realtà, vanno molto più veloce di così, e raggiungono spesso velocità fino a Mach 20. I missili ipersonici attualmente in fase di sviluppo o realizzazione sono di due tipi. Ci sono anzitutto i missili da crociera ipersonici, cioè missili da crociera che spesso vengono lanciati da un jet militare in volo, e che sono dotati di uno speciale motore capace di portarli a velocità ipersoniche. I missili Kinzhal usati dalle forze russe in Ucraina sono di questo tipo, e sono infatti sganciati da cacciabombardieri. Possono trasportare sia esplosivo convenzionale, come nel caso dei bombardamenti di questi giorni, sia eventualmente testate nucleari. Il secondo tipo di missili ipersonici sono i cosiddetti “veicoli a planata ipersonica” (hypersonic glide vehicles, HGV), che sono i missili più interessanti e preoccupanti. Come i missili balistici, gli HGV vengono sparati in traiettoria quasi verticale, trasportati su razzi convenzionali. Ma mentre i missili balistici fanno traiettorie paraboliche altissime, che li portano a oltre 1.000 chilometri da terra, gli HGV si staccano molto prima dal razzo, a 40–100 chilometri da terra. A quel punto, sfruttando l’aerodinamica, gli HGV possono planare a velocità ipersonica verso il bersaglio. L’enorme vantaggio rispetto ai missili balistici è che gli HGV sono manovrabili: un missile balistico una volta lanciato ha una traiettoria praticamente fissa e facilmente prevedibile. Un HGV invece può essere manovrato mentre plana: può scartare per evitare sistemi di intercettazione e radar e può cambiare traiettoria fino a pochi secondi prima dell’impatto. Non si può prevedere dove cadrà e questo rende quasi impossibile intercettarlo. È piuttosto complicato capire la ragione per cui la Russia abbia voluto usare missili ipersonici in Ucraina. Benché le difese antimissile ucraine siano piuttosto solide, la Russia ha mostrato di poter distruggere vari obiettivi facendo uso dell’artiglieria tradizionale, più rodata e meno costosa. È possibile che gli obiettivi specifici colpiti da missili ipersonici fossero particolarmente ben difesi, e che quindi la Russia abbia voluto usare le nuove armi per colpirli, perché sono praticamente impossibili da fermare per qualsiasi sistema antimissilistico. Un’altra possibilità, forse più probabile, è che la Russia abbia voluto lanciare questi missili di nuova generazione – e poi pubblicizzare ampiamente il loro utilizzo – per ricordare sia all’Ucraina sia all’Occidente che, nonostante i problemi riscontrati in queste prime settimane di invasione, dispone ancora di un esercito moderno, e che nel suo arsenale ci sono armi ad alta tecnologia e ad alto potenziale distruttivo che ancora non sono state davvero usate nel corso del conflitto in Ucraina. Pavel Felgenhauer, un analista militare, ha detto a Euronews che l’effetto sperato nell’utilizzo dei missili ipersonici è soprattutto psicologico: «Di fatto non cambia la situazione sul campo, ma ha certamente un effetto in termini di propaganda psicologica, per intimorire tutti». Questo articolo non è più commentabile. Abbonati al Post per commentare le altre notizie."
81,81,post-2557458,Per la Transnistria è difficile decidere da che parte stare,https://www.ilpost.it/2022/03/20/transnistria-moldavia-ucraina/,2022-03-20 09:37:49,"Per la Transnistria è difficile decidere da che parte stare  La piccola repubblica filorussa non ha preso una posizione ufficiale sulla guerra in Ucraina, e forse non può fare diversamente Nella piccola e autoproclamata repubblica della Transnistria, una regione della Moldavia la cui indipendenza non è riconosciuta da nessun paese al mondo, ci sono pochi segnali che a qualche chilometro di distanza sia in corso una guerra. Mykolaiv, una delle città ucraine più bombardate dalle forze russe, dista appena 150 chilometri dall’autoproclamata capitale della regione, Tiraspol. La Transnistria (come la Moldavia) faceva parte dell’Unione Sovietica e oggi deve la sua stessa esistenza agli aiuti economici e militari che riceve dalla Russia. Da settimane circolano timori che l’esercito russo possa usare il territorio transnistriano come base per attaccare l’Ucraina da sud. A Tiraspol però non ci sono segnali di una situazione eccezionale e la vita dei transnistriani sembra andare avanti in maniera ordinaria: come sempre, i ragazzi giocano a calcio nel parco dedicato a Caterina II, l’imperatrice russa considerata la rifondatrice della città, e persone di ogni età spendono nei bar e ristoranti i loro rubli locali, che hanno valore solo in questa sottile striscia di terra lunga circa 400 chilometri schiacciata fra il resto della Moldavia e l’Ucraina. (Valentina Lovato/Il Post) I legami tra i 500mila abitanti della Transnistria e la Russia sono stretti, ma lo sono anche quelli con l’Ucraina. La Russia paga una pensione supplementare agli anziani transnistriani, fornisce loro gas a prezzi calmierati per riscaldare le case. Tiraspol è piena di statue dedicate a generali sovietici e bandiere russe. Eppure circa un quinto delle persone che abitano nella piccola repubblica autoproclamata ha la cittadinanza ucraina, e conosce parenti e amici costretti a scappare dalle proprie case a causa dell’invasione russa. Tenere insieme le due cose non è semplice: è per questo, forse, che il governo transnistriano non ha condannato né appoggiato l’invasione dell’Ucraina. È come se tutto il territorio vivesse un momento di sospensione. Qualche traccia lasciata dalla guerra in corso però si vede. A pochi passi dal centro della città un’associazione di volontari, My ryadom (мы рядом, “Vi siamo vicini”), sta aiutando il governo autoproclamato a coordinare l’accoglienza delle persone che arrivano in Transnistria dopo essere scappate dall’Ucraina. Secondo i dati a disposizione dell’associazione, al momento si trovano in Transnistria circa 9.500 profughi arrivati dall’Ucraina. Dmitri Voroniuc, responsabile dei volontari di My ryadom, racconta che molti di loro scelgono di venire in Transnistria «perché qui il costo della vita è inferiore a quello di Chișinău», la capitale della Moldavia, o perché hanno già una rete di famigliari e amici su cui possono contare. È il caso di Natalia, che è arrivata da Odessa con la propria auto pochi giorni fa insieme al suo bambino di nove mesi. È venuta qui perché suo marito è nato in Transnistria e ha ancora diversi parenti che abitano in zona. Da My ryadom riceve pannolini e pappe per il bambino, che insieme ad altri prodotti per neonati sono sparsi un po’ in tutta la sede dell’associazione. Come molti altri ucraini che si sono fermati in Moldavia, anche Natalia spera di tornare presto a Odessa, dove ha lasciato la sua casa e i suoi genitori. Il materiale che My ryadom distribuisce ai profughi proviene principalmente da donazioni private o da aziende locali: anche perché la Transnistria è sostanzialmente isolata a livello politico e istituzionale, e le ong internazionali che si sono mobilitate per gestire l’accoglienza dei profughi in Moldavia, per esempio, qui non hanno accesso. My ryadom si basa sostanzialmente su quello che riceve da persone come Sergei e Natalia, una coppia di anziani che ha donato qualche coperta e scarpe per bambini. (Valentina Lovato/Il Post) Sergei ha lavorato come direttore d’orchestra e parla un discreto italiano, ma sembra più interessato a parlare del suo vecchio lavoro che del momento che sta vivendo questo pezzo di mondo. «Siamo assolutamente sicuri che le forze di peacekeeping che lavorano qui sapranno valutare la situazione», spiega sua moglie Natalia riferendosi alle centinaia di soldati russi stazionati in Transnistria dalla fine della guerra civile che le forze filorusse combatterono contro quelle filomoldave, nel 1992. Sergei e Natalia (Valentina Lovato/Il Post) L’argomento della guerra viene trattato da tutti con grandissima circospezione. Alla domanda se sia semplice, per chi vive in Transnistria, tenere separato il fatto che le persone che stanno scappando dall’Ucraina lo fanno per via dell’invasione di un paese alleato come la Russia, Voroniuc risponde che i transnistriani empatizzano con gli ucraini perché a loro volta scapparono dalle proprie case durante la guerra civile, e che la «politica» e l’obbligo «morale» di aiutare persone in difficoltà rimangono su due piani diversi. È singolare che Voroniuc definisca come una questione «politica» una guerra che in poche settimane ha causato migliaia di morti e milioni di profughi. Ma verosimilmente non ha molta scelta: My ryadom è ospite negli spazi di Obnovlenie, un partito politico moderato, per gli standard locali, ma allineato alla causa indipendentista e filorussa. Dmitri Voroniuc (Valentina Lovato/Il Post) Anche l’autoproclamato governo della Transnistria è stato molto attento con le parole quando si è trattato di commentare l’invasione della Russia in Ucraina. L’autoproclamato presidente della Transnistria Vadim Krasnoselsky, che fra l’altro ha origini ucraine, ha definito «spiacevole» e «tragica» la guerra in Ucraina, ma non ha mai indicato la Russia come responsabile dell’invasione. La presenza delle forze di sicurezza transnistriane per le strade della capitale, Tiraspol, è assai limitata. «I media transnistriani parlano di quanti profughi arrivano e di come vengano assistiti dal governo, ma non danno aggiornamenti sullo sviluppo della guerra», racconta al Post Luiza Dorohsenco, giornalista e direttrice di un centro sull’informazione indipendente a Tiraspol. Alcuni osservatori hanno ipotizzato che l’equidistanza che sta provando a tenere la Transnistria sia anche dovuta agli interessi commerciali di Sheriff, un gruppo di aziende che fanno capo a una specie di oligarca filorusso e che comprende una catena di negozi, stazioni di benzina e persino una squadra di calcio che qualche mese fa ha battuto il Real Madrid nella fase a gironi della Champions League. Un intervento a fianco della Russia destabilizzerebbe un’economia già fragile e poverissima: in estrema sintesi, farebbe perdere allo Sheriff una montagna di soldi. (Valentina Lovato/Il Post) «Non abbiamo segnali che facciano sospettare che la Transnistria, le sue forze di sicurezza o i soldati russi lì presenti si stiano preparando per attaccare l’Ucraina», ha detto di recente il ministro degli Esteri moldavo, Nicu Popescu. «Certo, se i russi si presentassero dai transnistriani dicendo che gli devono un favore, sarebbe difficile dire di no», ha detto a Defense News l’analista Thomas de Waal, esperto di Europa orientale del Carnegie Europe. Girando per le strade di Tiraspol e leggendo gli ultimi sviluppi sui media locali nessuno sembra pensare a un pericolo imminente. Sotto la superficie, però, qualcosa forse si sta muovendo. Anja (nome di fantasia) racconta che i suoi genitori, proprietari di due negozi di elettronica, sono spaventati all’idea che il conflitto possa estendersi alla Transnistria, «e che qui possa succedere quello che è successo a Odessa o a Kharkiv, in Ucraina: è una cosa che li rende molto ansiosi. Nel caso, scapperemo nel sud della Moldavia, da dove viene la mia famiglia». Questo articolo non è più commentabile. Abbonati al Post per commentare le altre notizie."
82,82,post-2556628,Perché la guerra non sta andando come voleva la Russia,https://www.ilpost.it/2022/03/19/problemi-esercito-russo-guerra-ucraina/,2022-03-19 14:08:34,"Perché la guerra non sta andando come voleva la Russia  Putin voleva conquistare l'Ucraina in un paio di giorni, ma una serie di errori e un'inaspettata resistenza hanno stravolto i suoi piani  Nelle ultime due settimane i racconti dalla guerra in Ucraina si sono riempiti di immagini di carri armati russi abbandonati e distrutti ai lati della strada, di resoconti sulle città ucraine che respingono le forze nemiche, di notizie di migliaia di soldati russi uccisi nei combattimenti, e in generale di un’offensiva militare in grande difficoltà. Il piano su cui aveva inizialmente puntato il presidente russo Vladimir Putin è clamorosamente fallito: la sua “guerra lampo”, con la rapida conquista delle principali città ucraine e la sostituzione del presidente Volodymyr Zelensky con un governo “fantoccio” filorusso, è sfumata nei primi giorni di conflitto, che nel frattempo è diventato qualcosa che ricorda gli assedi e i bombardamenti in Cecenia e in Siria. Il fatto che l’avanzata russa abbia rallentato così tanto, fino quasi a fermarsi, ha stupito non solo molti analisti, ma anche i governi di diversi paesi occidentali: ci si aspettava una netta superiorità militare della Russia, anche per effetto degli enormi investimenti fatti nell’ultimo decennio per trasformare l’esercito russo in una forza più moderna, più agile, meglio armata e formata da professionisti. Le cose però non sono andate così, per diverse ragioni: per l’inaspettata resistenza ucraina, che ha beneficiato dell’arrivo di una quantità di armi che «potrebbe essere senza precedenti in una grande guerra moderna», e per una serie lunghissima di errori russi, che hanno coinvolto tra le altre cose la logistica e alcune decisioni militari che si sono rivelate disastrose. Tutto questo non significa però che la Russia sia destinata a perdere la guerra: diversi analisti militari sostengono che stia imparando dai propri errori e che stia riorganizzando le proprie forze. Gli inesperti soldati russi che non sapevano di essere in guerra La debolezza più riconoscibile e immediata della Russia, e infatti raccontata già durante i primi giorni di guerra, è stata l’ampia presenza nell’esercito di coscritti e riservisti, spesso giovanissimi e senza esperienza. Soldati russi fatti prigionieri dagli ucraini hanno raccontato di non essere stati informati sull’importanza della loro missione, e alcuni hanno addirittura sostenuto di avere creduto che l’operazione militare fosse in realtà un’esercitazione. Nonostante sia difficile verificare questi racconti, l’ipotesi che alcune delle truppe ammassate al confine con l’Ucraina prima dell’invasione fossero completamente ignare dei piani di guerra viene considerata oggi credibile: sembra infatti che l’operazione sia stata pianificata da Putin e da un piccolo gruppo di consiglieri, e condivisa con pochissime altre persone. C’è poi un’altra cosa: l’esercito russo si è trovato di fronte una resistenza inaspettata e tenace. Ha avuto certamente un ruolo il presidente ucraino Zelensky, che rifiutandosi di andarsene da Kiev è diventato subito una specie di eroe nazionale e internazionale, ma non solo: l’hanno avuto anche le unità di difesa cittadine e le milizie indipendenti, organizzate in fretta e furia e presto in grado di respingere diverse offensive russe. Civili ucraini ricevono addestramento militare all’interno di un cinema di Leopoli, il 5 marzo 2022 (AP Photo/Felipe Dana, File) Come spesso succede in guerra, la differenza di motivazioni e di morale tra i due schieramenti si è via via fatta maggiore, diventando un fattore non trascurabile. Gli ucraini hanno preso forza, aiutati dalle armi mandate dalla NATO, mentre molti soldati russi si sono demoralizzati, anche perché si aspettavano un’accoglienza diversa dalla popolazione ucraina: credevano che sarebbero stati accolti da “liberatori”, perché cosi aveva sostenuto incessantemente la propaganda russa. Come ha scritto su Bloomberg James Stavridis, ex comandante supremo delle Forze NATO e del comando statunitense in Europa, «i generali russi si aspettavano che gli ucraini li avrebbero accolti con fiori e vodka, non con proiettili e bombe molotov». La vulnerabilità dei carri armati e degli altri mezzi militari Uno dei problemi più grossi che ha incontrato l’esercito russo finora è stata la vulnerabilità dei propri carri armati e di tutti gli altri mezzi corazzati e non, tra cui i furgoni carichi di rifornimenti di cibo e munizioni per le linee più avanzate. Anche qui qualcosa non ha funzionato. Anzitutto la convinzione di poter rovesciare il governo di Zelensky in una “guerra lampo”, sfruttando il fattore sorpresa e senza incontrare resistenza, ha fatto sì che i mezzi russi si dirigessero verso le città con pochi soldati a protezione, di fatto rendendo i convogli estremamente vulnerabili ad attacchi laterali compiuti con armi anticarro. È una dinamica che ha coinvolto anche la logistica, ed è continuata dopo che era diventato evidente che non ci sarebbe stata alcuna conquista di Kiev in soli due giorni. Secondo esperti militari citati dal Wall Street Journal, fallendo la conquista delle città da cui passano gli importanti snodi ferroviari dell’Ucraina, i russi sarebbero stati costretti a continuare il trasporto di rifornimenti e soldati via strada, lasciando i convogli in una situazione di vulnerabilità. Sono inoltre circolate anche molto foto e video di convogli apparentemente bloccati perché senza più carburante, o per i guasti ai mezzi che ne facevano parte. Che i soldati ammassati al confine non sapessero quello che stava per succedere, hanno scritto poi Henry Foy e Ian Bott sul Financial Times citando fonti di intelligence occidentali, ha fatto sì che l’invasione iniziasse in maniera improvvisa con mezzi non sottoposti alla necessaria manutenzione e con pneumatici e cingoli di bassa qualità. Questo ha reso rischiose o impossibili le manovre fuori dalle strade principali, e allo stesso tempo ha permesso alla resistenza ucraina di muoversi liberamente nello spazio ai lati delle strade: nei boschi, nei campi coltivati, nei piccoli paesini, dove i mezzi militari russi non potevano arrivare. Per la resistenza ucraina queste condizioni sono diventate presto un’opportunità, soprattutto grazie all’arrivo massiccio di armi anticarro provenienti dai paesi della NATO: «il flusso di missili anticarro mandati in Ucraina ha potenzialmente cambiato il corso della guerra», ha scritto Marc Champion su Bloomberg. Tra le armi più usate e più preziose ci sono state finora i Javelin, arma anticarro portatile di produzione statunitense che ha un sistema di guida automatica ad infrarossi e che permette a chi la usa di scappare appena dopo avere sparato, riuscendo a mettersi al riparo ben prima dell’esplosione o a prepararsi rapidamente per un nuovo lancio. La NATO aveva iniziato a mandare i Javelin in Ucraina prima dell’invasione, per permettere ai militari occidentali di insegnare il loro funzionamento a quelli ucraini. Oggi i Javelin vengono definiti «lo scheletro della resistenza». Tra le armi usate contro i mezzi corazzati russi ci sono anche i NLAW, sistemi missilistici anticarro di nuova generazione sviluppati congiuntamente da Regno Unito e Svezia, che però sparano a distanze minori dei Javelin (800 metri contro 4 chilometri). Un sistema anticarro Javelin usato da soldati ucraini durante un’esercitazione militare nella regione di Donetsk a gennaio (Ukrainian Defense Ministry Press Service via AP, File) Infine sono diventati importanti i Bayraktar TB2, droni di produzione turca in grado di trasportare armi anticarro. Sono usati insieme ai Javelin e ai NLAW per colpire i mezzi corazzati russi, per esempio per fermare il lunghissimo convoglio diretto verso Kiev che per giorni era rimasto completamente bloccato per ragioni mai del tutto chiarite, prima di iniziare a disperdersi. Il loro uso è stato facilitato anche da mancanze russe, visto che in diverse occasioni le colonne di mezzi corazzati russi si sono trovate a troppa distanza dai sistemi di difesa aerei, di fatto rimanendo vulnerabili agli attacchi dei droni ucraini. Nelle ultime tre settimane sono circolati diversi video che mostrano attacchi compiuti con i TB2 contro mezzi russi (come questo qui sotto); il New York Times ha definito questi droni «un segno della sorprendente capacità di resilienza delle forze di difesa ucraine e il problema più grande che hanno trovato di fronte a sé i russi». Remarkable video of a TB2 striking a Buk unit which appears to be deploying somewhere. Russian Aerospace Forces not flying combat air patrols, and haven’t invested substantially in destroying Ukrainian drones. This unit itself looks unprepared. https://t.co/UidJWFYpGp — Michael Kofman (@KofmanMichael) February 27, 2022  Il fallimento delle comunicazioni e del coordinamento di forze  Un altro grosso problema è stata la mancanza di coordinamento e comunicazione all’interno delle forze armate russe, che ha limitato la realizzazione di operazioni complesse e ha indebolito le linee di rifornimento. Diversi analisti militari, tra cui Andrew Monaghan del think tank statunitense Wilson Center, hanno sottolineato come questa debolezza fosse già stata vista in passato: «Ci sono alcuni fondamenti della storia militare russa presenti in ogni guerra che i russi combattono. Ci sono per esempio difficoltà a fare operazioni complesse, a organizzare la logistica, e difficoltà nella catena di comando e controllo». Monaghan ha poi parlato di «comandanti che si rifiutano di lavorare insieme o andare l’uno in aiuto dell’altro, provocando vittime». La mancanza di coordinamento e di linee sicure di comunicazione sembra essere stata anche una delle cause del fallimento russo nell’attacco più importante delle prime fasi dell’invasione: quello al piccolo aeroporto militare di Hostomel, circa 25 chilometri dal centro di Kiev. Il 24 febbraio, poche ore prima che Putin annunciasse l’invasione, un’unità speciale delle truppe russe era sbarcata da alcuni elicotteri nell’aeroporto, incaricata di prenderne il controllo e permettere il successivo atterraggio di diversi aerei con centinaia di altri soldati a bordo che si sarebbero dovuti muovere rapidamente per conquistare Kiev. L’azione russa era stata fermata da una forza di reazione rapida ucraina, che dopo essersi inizialmente ritirata era stata rimandata di corsa verso l’aeroporto assieme a gruppi di civili armati, ed era riuscita a bloccare l’atterraggio degli aerei russi. Le sorti della battaglia non erano cambiate nemmeno dopo l’arrivo della Rosgvardia, la Guardia nazionale russa, che era stata sconfitta. Secondo Monaghan, «non sembra che le forze armate abbiano comunicato bene con la Rosgvardia». Daniele Raineri sul Foglio ha suggerito che l’inaspettata resistenza ucraina all’aeroporto di Hostomel sia da attribuire anche all’efficacia dell’intelligence americana, che dispone di vasti sistemi di intercettazione e sorveglianza e che potrebbe avere trasmesso informazioni sul piano russo agli ucraini, praticamente in tempo reale. Quello delle comunicazioni è un tema grosso: sembra infatti che i soldati russi parlino spesso tra loro su frequenze radio non criptate e usando i telefonini, quindi sistemi più facilmente intercettabili. Il Royal United Services Institute (Rusi, il think tank militare più antico del Regno Unito) ha pubblicato un’analisi sul pessimo stato delle comunicazioni russe nella guerra, e in un passaggio ha scritto: «Le operazioni in corso in Ucraina suggeriscono che la Russia non abbia così tante radio moderne in servizio come aveva sostenuto, e che potrebbe avere fatto calcoli errati sulle esigenze che la portata e l’estensione della guerra stanno comportando nel campo delle comunicazioni». La non supremazia aerea della Russia L’errore più grande che avrebbe compiuto la Russia il primo giorno dell’invasione, oltre alla mancata conquista dell’aeroporto di Hostomel, è stato non riuscire a sbaragliare fin da subito le forze aeree ucraine e i suoi sistemi di difesa aerea: in altre parole, i russi non sono riusciti a ottenere la supremazia aerea. Più di tre settimane dopo l’inizio dell’invasione, non è ancora del tutto chiaro il perché. Sulla carta, la Russia poteva contare su 1.391 aerei di guerra e 948 elicotteri, numeri decisamente superiori ai 132 aerei e 55 elicotteri ucraini. Il 24 febbraio, nelle primissime fasi dell’invasione, la Russia aveva sparato la prima raffica di missili da crociera e balistici e aveva distrutto i principali sistemi radar per sorveglianza a lungo raggio (che sono meno precisi nell’individuare l’obiettivo ma permettono alle difese aeree di essere allertate il prima possibile), “accecando” di fatto l’aviazione militare ucraina. Aveva anche attaccato piste di decollo e vie di rullaggio delle principali basi aeree ucraine, con l’obiettivo di rendere molto più complicati i movimenti dei mezzi al loro interno. Aveva infine colpito diverse batterie antiaeree S-300P, cioè sistemi d’arma che permettono di intercettare gli aerei nemici a grandi distanze, oltre che missili balistici. «Per le forze aeree russe, il successivo passo logico, ampiamente anticipato e visto in quasi tutti i conflitti militari a partire dal 1938, doveva essere iniziare attacchi su larga scala per distruggere l’aviazione ucraina», ha scritto il Rusi. Questo però non è successo, e non è chiaro il motivo. Il non avere azzerato fin da subito il potere aereo ucraino, offensivo e difensivo, ha avuto conseguenze notevoli sulla guerra. La sopravvivenza dei sistemi di difesa antiaerei ha permesso per esempio all’Ucraina di continuare a minacciare gli aerei russi che volano ad alta quota, e la possibilità per i piloti ucraini di continuare a operare «è stato un importante fattore nel rafforzamento del morale che ha contribuito a consolidare lo straordinario spirito di resistenza mostrato in tutto il paese» ha scritto il Rusi. Gli ucraini sono riusciti inoltre a essere efficaci anche contro i velivoli russi che volano a bassa quota (sotto i 4mila-3500 metri), grazie ai cosiddetti “manpads” (acronimo di Man-portable air-defense systems), sistemi missilistici antiaerei a corto raggio trasportabili in spalla, come per esempio gli statunitensi Stinger. Sono stati proprio questi sistemi i responsabili dell’abbattimento di diversi elicotteri russi, anche se non si sa con precisione quanti. Nonostante le difficoltà, la Russia rimane comunque nettamente superiore all’Ucraina in quanto a potere aereo, ed è per questo che il presidente ucraino Zelensky sta continuando a chiedere alla NATO sistemi di difesa antiaerei e l’istituzione di una “no-fly zone”, cioè l’imposizione di un divieto di sorvolo dello spazio aereo ucraino (la NATO ha sempre detto no, perché una “no-fly zone” significherebbe di fatto entrare in guerra con la Russia). Non è chiaro nemmeno quanto l’Ucraina potrà resistere allo strapotere russo: molto dipenderà da quanto durerà la guerra, e per quanto tempo ancora l’Occidente potrà realisticamente continuare a mandare armi che le forze ucraine siano già capaci di usare. Quindi la Russia perde la guerra? Le difficoltà che la Russia ha incontrato hanno per ora cambiato il corso della guerra, facendo saltare il piano di Putin di conquistare l’Ucraina con un’operazione “lampo”, ma non hanno compromesso del tutto le possibilità russe di raggiungere l’obiettivo finale. Le forze russe sono riuscite a conquistare diversi territori soprattutto nell’Ucraina meridionale e orientale, per esempio riuscendo a creare una contiguità territoriale tra la Crimea e le due repubbliche separatiste di Donetsk e Luhansk. Stanno assediando Mariupol, nel sud, la città finora più martoriata dai bombardamenti, e stanno cercando di farsi strada verso Odessa, nel sud-ovest. I problemi si sono visti soprattutto nel nord, nell’assalto a Kiev. Ma come hanno scritto diversi analisti, l’esercito russo sta già imparando dai suoi errori e sta riposizionando le forze in maniera da essere pronto per nuove offensive, questa volta più efficaci. Secondo James Stavridis, ex comandante supremo delle Forze NATO e del comando statunitense in Europa, la Russia può ancora mettere in campo una certa capacità di compiere attacchi informatici contro obiettivi ucraini, che finora non si è praticamente vista; ha ancora molti soldati da mandare, forse fino a diverse centinaia di migliaia; e soprattutto ha dalla sua parte il tempo, se dovesse decidere di proseguire l’assedio e il bombardamento sistematico delle città ucraine fino a ridurle in macerie, come aveva fatto in diverse occasioni durante la guerra in Siria. I fallimenti militari russi stanno infatti provocando una trasformazione del conflitto da “guerra lampo” a guerra con altissimi livelli di brutalità, e probabilmente destinata a durare per molto tempo, a meno che non si verifichino particolari condizioni politiche che spingano Putin a fermarsi (condizioni che oggi non sembrano esserci). Anche se le forze russe dovessero imporsi su quelle ucraine, infatti, difficilmente si arriverebbe alla fine delle ostilità. Diversi analisti militari sostengono che la resistenza ucraina potrebbe bloccare le forze russe per anni, cosa che renderebbe estremamente difficile per la Russia raggiungere il suo obiettivo militare dichiarato all’inizio dell’invasione: sostituire Zelensky con un governo “fantoccio” e stabilire un controllo effettivo sulla popolazione ucraina. Questo articolo non è più commentabile. Abbonati al Post per commentare le altre notizie."
83,83,post-2556910,Un pezzo della guerra in Ucraina è su Telegram,https://www.ilpost.it/2022/03/18/telegram-guerra-ucraina/,2022-03-18 10:48:08,"Un pezzo della guerra in Ucraina è su Telegram  L'app di messaggistica fondata da un russo è usata per scambiarsi informazioni e video, ma è anche un mezzo della propaganda Nelle ultime settimane l’app di messaggistica istantanea Telegram è diventata una fonte di informazioni e comunicazioni fondamentale sia in Ucraina, dove la popolazione può affidarsi sempre meno a radio e televisione per via degli attacchi alle infrastrutture, che in Russia, dove le notizie sulla guerra che passano dai media nazionali sono filtrate dalla censura e dalla propaganda governativa. La piattaforma, già molto diffusa nell’Est Europa prima della guerra, continua però ad avere grossi problemi con la disinformazione, e non è l’app di messaggistica più sicura a cui possa ricorrere chi organizza la resistenza a un’invasione, né chi si oppone a un governo autoritario. Telegram fu fondata dall’imprenditore russo Pavel Durov e dal fratello Nikolai nel 2013, e benché sia principalmente considerata un’applicazione di messaggistica che fa concorrenza a WhatsApp o Signal offre diverse funzionalità che ricordano un social network vero e proprio. A caratterizzare Telegram sono in particolare le sue chat di gruppo, che possono accogliere fino a 200 mila membri, e i canali, che sono dei flussi di post e link pubblici o privati, spesso tematici, dove una singola persona o un’organizzazione può inviare immagini, foto e video agli iscritti. I canali possono essere seguiti da un numero illimitato di persone. Grazie a queste funzioni, e al fatto che l’azienda tende a moderare i contenuti all’interno della piattaforma il meno possibile, rifiutandosi sistematicamente di collaborare con i governi che richiedono informazioni sui suoi utenti, Telegram negli anni è diventata il punto di riferimento per attivisti, movimenti di protesta e organizzazioni più o meno clandestine di ogni tipo, dai manifestanti per la democrazia ad Hong Kong ai suprematisti bianchi, dagli antivaccinisti all’opposizione in Iran e Bielorussia. La piattaforma è usata da oltre 550 milioni di persone al mondo, e già prima della guerra era l’app di messaggistica più diffusa in Ucraina, adottata da circa il 70% della popolazione. Con lo scoppio della guerra, Telegram sta svolgendo un ruolo centrale sia come fonte di notizie per gli utenti russi e ucraini che hanno difficilmente accesso ad altri media, sia come mezzo di comunicazione preferito da giornalisti e autorità statali, sia come veicolo di propaganda e disinformazione. Chechen leader Razman Kadyrov, one of Vladimir Putin's most prominent allies, is using Telegram to document his paramilitary troops' actions in Ukraine. One thing is missing though: Evidence of actual bravery on the battlefield. Read the story: https://t.co/31cl24xC2D pic.twitter.com/jt4cFUISRc — POLITICOEurope (@POLITICOEurope) March 17, 2022  I blackout intermittenti delle telecomunicazioni e le interruzioni del servizio elettrico in Ucraina rendono l’applicazione particolarmente preziosa come fonte di informazione. «Le persone copiano e incollano interi articoli su Telegram in modo da non dover utilizzare la larghezza di banda per accedere a un secondo link» racconta Joan Donovan, direttrice della ricerca presso lo Shorenstein Center on Media, Politics, and Public Policy. Il giornale digitale indipendente in lingua inglese Kyiv Independent ha introdotto il suo canale Telegram il 24 febbraio, a poche ore dall’invasione, e da allora ha già superato i 50mila iscritti. Uno dei canali più seguiti del Paese, @COVID19_Ukraine, che fino a febbraio condivideva dati e informazioni attendibili sulla pandemia nel Paese e le indicazioni del governo, con il consenso degli iscritti ha cambiato nome in @UkraineNOW. Oggi fornisce informazioni verificate sulla guerra 24 ore su 24, conta oltre un milione di iscritti e ottiene circa 8 milioni di visualizzazioni al giorno. Il 27 febbraio, gli organizzatori del canale hanno creato versioni in inglese, tedesco, francese, italiano, spagnolo e polacco. A usare sapientemente l’app sono anche diversi membri del governo ucraino, a partire dal presidente Volodymyr Zelensky, che aveva già condotto su Telegram parte della propria campagna elettorale del 2019 e che sull’app è seguito da oltre 1,5 milioni di persone. Nel suo canale ufficiale, Zelensky pubblica quotidianamente video e aggiornamenti sulla guerra e consigli pratici per mettersi al sicuro, oltre ad appelli in cui chiede alla popolazione di resistere: il 26 febbraio l’aveva per esempio usato per mostrare di essere ancora nella capitale, in risposta alle voci secondo cui aveva lasciato il paese ordinando all’esercito di arrendersi. – Leggi anche: I discorsi di Zelensky nei parlamenti sono un format Il sindaco di Kiev Vitali Klitschko e il ministro della transizione digitale Mykhailo Fedorov hanno a loro volta dei canali seguitissimi. Fedorov, che nelle ultime settimane sta guidando una campagna volta a portare le grandi aziende tecnologiche dalla parte dell’Ucraina per isolare digitalmente la Russia, ha usato Telegram anche per coordinare gli hacker che si sono offerti di aiutare il paese con attacchi informatici mirati. Oltre alle comunicazioni sull’andamento del conflitto, sull’applicazione si possono trovare indicazioni per raggiungere i rifugi antiaerei o lasciare il paese in sicurezza, istruzioni per costruire bombe molotov, cercare parenti e amici dispersi. Ma anche tanta disinformazione e propaganda russa. Telegram, come anche le altre grandi aziende tech, ha bandito in molti paesi i canali del media statale controllato dal Cremlino Russia Today in ottemperanza alle sanzioni europee, ma RT rimane accessibile sulla piattaforma sia in Russia che in Ucraina. Il 6 marzo, poi, il vice primo ministro russo Dmitry Chernyshenko ha consigliato pubblicamente alle agenzie governative di aprire canali su Telegram. Il 28 febbraio, il fondatore di Telegram Pavel Durov ha pubblicato sul proprio canale pubblico in russo un post in cui esprimeva le sue preoccupazioni rispetto al fatto che l’applicazione stesse diventando «sempre più una fonte di informazioni non verificate». Durov ha sottolineato di non volere che la piattaforma venga usata per aggravare il conflitto o «incitare all’odio etnico», e ha accennato alla possibilità di interrompere il servizio in Russia e Ucraina fino alla fine del conflitto. Dopo mezz’ora ha cambiato idea. – Leggi anche: Come la Russia fa disinformazione sulla guerra Il rapporto di Durov con il governo russo è travagliato. Nel 2013 il programmatore era stato allontanato dal social network che aveva creato, VKontakte (a cui ci si riferisce talvolta come “il Facebook russo”) dopo essersi rifiutato di consegnare al governo russo i dati personali degli utenti che avevano manifestato nelle proteste ucraine note come Euromaidan. L’anno precedente, VKontakte era stato centrale anche nell’organizzazione di proteste contro il governo del presidente russo Vladimir Putin: anche in quell’occasione, Durov non aveva voluto censurare i post dei manifestanti. Durov aveva quindi abbandonato la Russia e si era dedicato completamente a Telegram, che nel 2018 era stato bandito temporaneamente in Russia perché l’azienda si era rifiutata di fornire al Servizio di sicurezza federale le chiavi per decifrare i messaggi scambiati dagli utenti all’interno dell’app. Durante le elezioni parlamentari russe del 2021, però, Telegram aveva acconsentito a rimuovere uno strumento perfezionato dal comitato elettorale dell’oppositore Alexei Navalny, un bot che consigliava agli elettori i candidati con più possibilità di battere quelli di Putin. Durov aveva definito la scelta «triste», attribuendola però alle richieste di Apple e Google di adeguarsi alle leggi russe sul silenzio elettorale, spiegando che Telegram è troppo dipendente dalle due piattaforme per fare diversamente. Ancora oggi, chi si oppone alla guerra e al governo in Russia tende a rivolgersi a Twitter o Telegram, dove è possibile scambiarsi petizioni, sostenere i manifestanti arrestati dalla polizia, restare in contatto con gli amici e parenti che hanno lasciato il paese e accedere a fonti di informazione che non ripetano la propaganda del Cremlino. Diverse testate in queste settimane sono infatti state costrette a chiudere perché non seguivano le indicazioni del governo, che impedisce di definire ciò che sta accadendo “guerra” o “invasione”, costringendo chi vuole continuare a parlarne a chiamarla ”operazione militare speciale”. Su Telegram, il canale russo OVD-Info si è specializzato nel tenere il conto di quante persone sono state arrestate durante le proteste contro la guerra. I manifestanti rischiano multe che vanno dai 2 mila ai 300 mila rubli (tra i 17 e i 2.500 euro) e fino a trenta giorni di detenzione. OVD-Info riceve informazioni direttamente da chi è sul posto, che può chiamare o inviare messaggi su Telegram per comunicare il numero di detenuti sui veicoli della polizia o nelle caserme, oltre a denunciare i casi di violenza delle forze dell’ordine. Anche alcuni media occidentali utilizzano Telegram per raggiungere gli utenti russi. Il New York Times ha da poco inaugurato un canale dedicato soltanto alle notizie sulla guerra. Il Guardian, invece, esorta chiunque voglia condividere notizie o esperienze dal fronte a contattare il giornale sulla piattaforma. Benché l’applicazione venga descritta da anni come lo spazio perfetto per attivisti, giornalisti, politici ed altri utenti che richiedono un particolare livello di riservatezza e protezione, però, gli esperti di sicurezza informatica sottolineano da anni che Telegram non è la migliore opzione a cui affidarsi in questi casi. L’idea che Telegram sia un servizio particolarmente sicuro è molto diffusa, ma inesatta. «Creare un falso senso di sicurezza attorno alle comunicazioni che in realtà non sono completamente protette può incoraggiare le persone a esporre informazioni altamente sensibili che altrimenti avrebbero indirizzato attraverso altri canali» avverte Carolyn Tackett dell’associazione non profit Access Now, che si occupa di diritti civili digitali. Telegram non applica la crittografia end-to-end — ovvero il massimo standard al momento esistente per la protezione delle comunicazioni — a tutte le conversazioni che avvengono al suo interno. Per usufruirne è necessario avviare una chat segreta con ogni singola persona con cui si messaggia. I grandi gruppi e i canali non sono protetti da crittografia end-to-end, il che vuol dire che i messaggi al loro interno sono più esposti ad eventuali attacchi hacker o richieste di accesso da parte dei governi. La società dice di avere una struttura distribuita in vari Stati in modo che per decrittare i dati archiviati nel proprio cloud sia necessario avanzare una richiesta legale in molte giurisdizioni diverse. I principali rivali di Telegram, WhatsApp e Signal, hanno invece aggiunto la crittografia end-to-end per i messaggi di testo di gruppo, rinunciando però ad ospitare gruppi enormi come fa Telegram. – Leggi anche: Perché telefoni e Internet funzionano ancora in Ucraina Per proteggere al meglio i propri utenti in Ucraina e Russia, diverse società di tecnologia hanno rinforzato la sicurezza delle proprie componenti di messaggistica nelle ultime settimane: Meta ha rilasciato una funzione che permette di scambiarsi messaggi cifrati dalla crittografia end-to-end su Instagram in Ucraina e Russia, e Twitter ha deciso di rendere più facile accedere ai propri servizi usando Tor, uno strumento che rende molto più difficile tracciare l’attività su Internet di un utente. C’è un servizio che, su tutti, viene consigliato come alternativa effettivamente sicura a Telegram: Signal, l’applicazione di messaggistica istantanea centralizzata creata dall’anarchico Moxie Marlinspike nel 2014. In Ucraina, Signal non è sicuramente diffusa quanto Telegram, ma la società che si occupa di sicurezza informatica Cloudflare ha notato che, quattro giorni dopo l’inizio della guerra, il traffico diretto verso Signal dall’Ucraina ha superato per la prima volta quello diretto verso Telegram. Come fa notare l’associazione non profit Electronic Frontier Foundation, «per molti ucraini, le specificità delle comunicazioni crittografate non sono probabilmente la massima priorità in questo momento»: più importante è riuscire ad accedere ad informazioni vitali e restare in contatto con i propri cari. Per attivisti, soldati, funzionari governativi e giornalisti che scambiano informazioni sensibili, però, la questione è diversa. Per loro, «potrebbe essere più saggio passare a una piattaforma diversa per determinati tipi di comunicazioni ad alto rischio». Questo articolo non è più commentabile. Abbonati al Post per commentare le altre notizie."
84,84,post-2556760,La Moldavia non era pronta,https://www.ilpost.it/2022/03/18/moldavia-profughi-ucraini/,2022-03-18 07:08:31,"La Moldavia non era pronta  Uno dei paesi più poveri in Europa è attraversato da un flusso enorme di profughi ucraini: ma in qualche modo se la sta cavando Quando i primi profughi ucraini hanno attraversato a piedi la frontiera moldava di Palanca, un paese di una ventina di case basse poco lontano dalle coste del Mar Nero, l’invasione russa era appena iniziata. «Le nostre stime indicavano che nel caso peggiore avremmo potuto accogliere al massimo 15mila persone», ha raccontato Eugeniu Sinchevici, un giovane parlamentare moldavo che in quei giorni partecipava alla task force del governo per accogliere i primi ucraini fuggiti dalla guerra. A tre settimane dall’inizio dell’invasione russa sono invece arrivate in Moldavia più di 350mila persone: circa 250mila sono ripartite verso ovest, mentre altre 100mila hanno scelto di rimanere qui, almeno per il momento. Per avere un termine di paragone: è come se a Roma in meno di un mese arrivassero 130mila nuovi abitanti. La Moldavia non era preparata per gestire una tale quantità di persone, e del resto non poteva esserlo. Ha appena 2,6 milioni di abitanti, è il paese col PIL pro capite più basso in Europa, e da trent’anni fa i conti con una regione separatista filorussa, la Transnistria, che non riconosce l’autorità del governo centrale. Appoggiato da una rete di ong locali e internazionali, agenzie governative e paesi stranieri, il governo moldavo ha comunque avviato uno sforzo collettivo impressionante. (Valentina Lovato/Il Post) In Moldavia sono arrivate persone che scappavano soprattutto dalle città del sud dell’Ucraina che ormai da settimane sono bombardate dalle forze russe, con nomi che stiamo imparando a conoscere – Melitopol, Mykolaiv, Kherson – ma anche da città risparmiate dai combattimenti, almeno per il momento, come Odessa. La quasi totalità di queste persone ha superato il confine fra Ucraina e Moldavia in una zona paludosa creata dalla foce del fiume Dniester, e fino a un mese fa assai poco frequentata. La frontiera di Palanca (Valentina Lovato/Il Post) Dopo una settimana di flussi irregolari e aiuti un po’ improvvisati, dall’inizio di marzo si è creato un sistema informale che vive però di meccanismi precisi, che si ripetono ogni giorno. Una volta messo piede in Moldavia, i profughi vengono caricati a bordo di pulmini messi a disposizione dalle ong, dalla chiesa, dai pompieri e dal governo, e trasportati a due chilometri di distanza in uno spiazzo ai margini del paese di Palanca. Da qui partono i pullman che permettono di raggiungere la tappa successiva: i mezzi più piccoli portano a Chișinău, la capitale, dove si può scegliere se rimanere nel paese oppure no; mentre quelli grandi, ben più richiesti, portano a ovest verso altri paesi europei. Lo spiazzo appena fuori Palanca da dove partono i pullman (Valentina Lovato/Il Post) I pullman non partono a orari regolari, e l’attesa viene riempita nel tentativo di soddisfare le esigenze primarie dei profughi. Ognuno si è dato dei compiti precisi. L’ong italiana INTERSOS gestisce una clinica mobile per chi ha bisogno di un medico. Moldova For Peace, un cartello di associazioni giovanili che ha affiancato il governo moldavo nella prima accoglienza, si occupa di facilitare il trasporto da e per lo spiazzo. L’agenzia ONU per i rifugiati ha fornito dei funghi termici, essenziali in un posto in cui la temperatura si aggira intorno allo zero. In vari punti dello spiazzo sono state attrezzate delle reti Wi-Fi per permettere di usare WhatsApp. (Valentina Lovato/Il Post) Nella tenda principale un gruppo di volontarie distribuisce montagne di cibo, preparato da altre persone ancora. Alcune di loro provengono dalla Transnistria, un posto dove il governo autonomo ha da poco chiesto alla Russia di riconoscere il suo status di entità indipendente. Valentina, che ha fatto la badante in Italia e parla un ottimo italiano, mostra a chi è disposto ad ascoltarla un video trovato su Facebook di un noto complottista italiano, Franco Fracassi, in cui vengono spiegate le presunte responsabilità del governo ucraino nelle notizie false che circolano sulla guerra in corso. L’atmosfera non sembra troppo cupa: le volontarie che distribuiscono il cibo scherzano fra loro e sorridendo distribuiscono porzioni generosissime di plăcintă, una specie di pasta sfoglia imbottita, onnipresente nella cucina moldava. I problemi però non mancano. Fausta Micheletta, esperta di medicina d’urgenza di INTERSOS, racconta che in questi giorni sono passate da lei decine di anziani che avevano finito i farmaci per curare il diabete o l’ipertensione, bambini infreddoliti, e giovani donne in difficoltà psicologica. «Si prendono in braccio i bambini, li portano via facendo la faccia tosta, poi arrivano qui e crollano», racconta Micheletta. Un giovane volontario di ACTED, una grossa ong francese, dice che da qualche notte non dorme bene: le scene che vede di giorno allo spiazzo gli fanno venire gli incubi. L’interno di uno dei pullman in partenza dallo spiazzo di Palanca (Valentina Lovato/Il Post) Fin dai primi giorni della guerra in tutta la Moldavia sono stati aperti centri pubblici che potessero accogliere quante più persone possibili. A Chișinău sono stati riconvertiti in centri provvisori alcuni spazi sia nel polo fieristico Moldexpo sia nel centro commerciale Malldova. Decine di centri di medie e piccole dimensioni sono stati attrezzati in tutto il paese, da nord a sud. A Popeasca, una cittadina persa nelle colline spazzate dal vento nel sud della Moldavia, una struttura scolastica è stata riconvertita in dormitorio per i profughi. In tutto nella struttura ci sono 70 persone: 42 adulti – soprattutto donne – e 28 bambini. Il responsabile del centro, Jon Cazacu, mostra con orgoglio che i profughi hanno a disposizione docce e bagni con l’acqua calda: un piccolo lusso, in questa zona prevalentemente rurale. Il sindaco e il responsabile del centro profughi di Popeasca (Valentina Lovato/Il Post) Una quota enorme di profughi è stata invece ospitata nelle case private. Sono tantissime le famiglie moldave che hanno messo a disposizione una camera della propria casa o un appartamento che al momento non viene utilizzato (si stima che più di un milione di persone che hanno la residenza in Moldavia in realtà vivano e lavorino all’estero). Fonti governative e umanitarie hanno raccontato al Post che al momento l’80-90 per cento dei profughi è ospite in una casa privata. Gli operatori delle ong si scambiano racconti di moldavi che nei primi giorni arrivavano con l’auto alla frontiera di Palanca per offrire posti letto a perfetti sconosciuti. A Căușeni, una piccola città nel sud del paese, anche il sindaco Anatolie Donțu è rimasto impressionato dalla quantità di persone che hanno accolto i profughi ucraini nelle proprie case. «Sono rimasto molto stupito dall’accoglienza che hanno riservato ai profughi i miei concittadini», ha raccontato Donțu, con l’aiuto di un interprete. A Căușeni abitano meno di 8.000 persone, e ad oggi vivono sul territorio circa 1.100 profughi ucraini, a cui cibo, vestiti e medicine sono stati garantiti dall’associazione Italia-Moldova. Almeno il 60 per cento di loro è ospite in una casa privata. «Credo che questo sia avvenuto per due ragioni», spiega Donțu, eletto nel 2019 col partito della presidente filoeuropeista Maia Sandu: «Per prima cosa, parliamo di una guerra. E la gente sa che la guerra è la guerra, nessuno di loro l’ha voluta. Inoltre i moldavi sanno che oggi sono gli ucraini che si trovano in una situazione di difficoltà, ma domani potrebbe capitare a loro». Il sindaco Anatolie Donțu (Valentina Lovato/Il Post) La Moldavia viene spesso citata dagli osservatori internazionali come il prossimo paese che potrebbe subire una invasione delle forze russe: sia per la presenza della Transnistria, sia perché la Russia ha sempre considerato la Moldavia come parte della propria legittima sfera di influenza. Nell’ormai famoso spezzone televisivo di qualche giorno fa in cui ha spiegato come si stava sviluppando l’invasione russa dell’Ucraina, il presidente autoritario della Bielorussia Aleksander Lukashenko ha mostrato una mappa con una evidente linea rossa in corrispondenza dei territori della Moldavia che confinano con l’Ucraina. Nel dibattito pubblico moldavo si è fatta largo l’ipotesi che la guerra arriverà anche qui. Bragging briefing by Lukashenko displays map implying that a 🇷🇺 attack against also 🇲🇩, which is a close democratic partner of the 🇪🇺, is in the planning. pic.twitter.com/6ir3GVSnfi — Carl Bildt (@carlbildt) March 2, 2022  «I dati e le analisi che abbiamo a disposizione ci dicono che la Moldavia non sarà invasa», spiega Sinchevici: «ma i moldavi sono preoccupati e non sanno esattamente cosa accadrà. E penso che nei giorni scorsi abbiano incanalato questa paura negli sforzi per aiutare i profughi». Alla frontiera di Palanca arrivano mille o duemila persone al giorno: un flusso ingente ma tutto sommato gestibile, grazie alla rete dell’accoglienza che è stata messa in piedi. La situazione potrebbe precipitare se la Russia attaccasse Odessa, che dista appena cinquanta chilometri dal confine. Sinchevici cita una stima secondo cui nel caso di un’occupazione permanente di Odessa, la Moldavia potrebbe accogliere quasi un milione di profughi in un mese. E in quel caso soltanto una lingua di terra di pochi chilometri separerebbe i nuovi territori conquistati dalla Russia dalla regione filorussa della Transnistria. Questo articolo non è più commentabile. Abbonati al Post per commentare le altre notizie."
85,85,post-2556540,I discorsi di Zelensky nei parlamenti sono un format,https://www.ilpost.it/2022/03/17/ucraina-comunicazione-russia-zelensky-guerra/,2022-03-17 16:16:02,"I discorsi di Zelensky nei parlamenti sono un format  Il presidente ucraino sta rafforzando consensi e alleanze con una comunicazione coinvolgente e personalizzata su ciascun pubblico Giovedì il presidente ucraino Volodymyr Zelensky ha parlato in diretta al parlamento della Germania. Per chiedere aiuto e sostegno contro la Russia ha citato le parole con cui, dice, ogni anno i politici commemorano le vittime dell’Olocausto: «mai più». Contrariamente a questo auspicio, ha continuato, in Ucraina è ora in corso la distruzione di un popolo. Zelensky ha cercato insomma di smuovere le coscienze dei parlamentari tedeschi facendo ricorso a un tema particolarmente sentito e persuasivo come lo sterminio degli ebrei. Zelensky ha usato la stessa strategia, con riferimenti diversi volta per volta, nei parlamenti di Canada e Regno Unito, al Parlamento Europeo e, ieri, al Congresso americano, riuscendo in tutti questi casi a unire il proprio pubblico contro la Russia. I discorsi di Zelensky sono forse l’esempio più chiaro di una cosa che in questi giorni hanno notato in molti: anche se in guerra l’Ucraina è la parte più debole, quella assediata e bombardata, sta nettamente surclassando la Russia nell’efficacia della sua comunicazione all’estero. O quantomeno in Occidente, l’interlocutore che in questo momento le interessa. I discorsi di Zelensky, che il 22 marzo parlerà anche alla Camera dei deputati italiana, sono in un certo senso un format: nelle varie occasioni Zelensky ha adattato il suo messaggio principale – di fatto una richiesta di aiuto e sostegno militare – al pubblico che volta per volta aveva davanti, scegliendo riferimenti puntuali e legati alla storia e all’identità dei paesi a cui si rivolgeva. Al parlamento tedesco, oltre alla frase sull’Olocausto, Zelensky ha citato il muro di Berlino, dicendo che in Europa stava venendo eretto «un nuovo muro di Berlino» che divide l’Europa tra libertà e oppressione. Alla Camera dei Comuni del Regno Unito ha citato l’ex primo ministro britannico Winston Churchill e il celeberrimo drammaturgo inglese William Shakespeare; al parlamento canadese, chiamando il primo ministro Justin Trudeau per nome, ha chiesto ai parlamentari che aveva davanti come si sarebbero sentiti se la Russia avesse assediato Vancouver, bombardato la CN Tower, la grande torre per le telecomunicazioni di Toronto, o i parchi giochi in cui giocavano i loro bambini; anche al Parlamento Europeo ha fatto un discorso molto coinvolgente. Rivolgendosi a centinaia di eurodeputati ha detto: «Dimostrate che siete davvero europei, e allora la vita vincerà sulla morte, e la luce vincerà sulle tenebre». L’ultima occasione è stata ieri, al Congresso americano: Zelensky ha paragonato la guerra in Ucraina agli attentati dell’11 settembre – forse l’evento più tragico della storia recente degli Stati Uniti – e citato la notissima frase di Martin Luther King – «I have a dream» – per chiedere l’imposizione di una “no-fly zone” sull’Ucraina, ipotesi che i paesi occidentali hanno scartato fin da subito perché implicherebbe, di fatto, l’entrata in guerra contro la Russia. Durante il suo discorso al Congresso americano, Zelensky ha poi proiettato un video molto drammatico, a partire dalla colonna sonora, che mostrava il progressivo precipitare dell’Ucraina in guerra e la tragicità dei bombardamenti, suscitando la commozione dei presenti. This video was shown by President @ZelenskyyUa to the US Congress🇺🇸See the beautiful & free #Ukraine before the war vs the destructions brought to to our lands by the war.Ruscism & putinism ideology must be banned worldwide, like nazism.#putin=hitler#NoFlyZoneOverUkraine pic.twitter.com/80YU2W9O4y — Inna Sovsun (@InnaSovsun) March 16, 2022  Per la loro efficacia comunicativa e la loro capacità di coinvolgere i destinatari, i discorsi di Zelensky hanno attirato molte attenzioni in queste prime tre settimane di guerra: Kathleen Hall Jamieson, esperta di comunicazione alla University of Pennsylvania, ha definito lo stile comunicativo di Zelensky «evocativo dal punto di vista visivo e molto teatrale», spiegando che grazie a questo sta avendo molto successo nel far immedesimare il resto del mondo con le sofferenze del popolo ucraino. Se il presidente russo Vladimir Putin sta lavorando per potenziare al massimo la macchina della sua propaganda interna, anche rafforzando la censura, Zelensky sta invece investendo molte energie nella comunicazione rivolta ai paesi esteri, in quella che è a sua volta una forma di propaganda finalizzata a ricevere più sostegno e aiuti. «L’unica audience che a Putin interessa davvero è quella a casa sua», ha scritto John Thornhill sul Financial Times. L’investimento di Zelensky sembra avere funzionato: secondo un’analisi del Washington Post i suoi discorsi – e più in generale il modo in cui ha gestito la comunicazione, anche sui social, coi frequenti video dal fronte – hanno realmente influito sul modo in cui i paesi occidentali hanno reagito alla guerra in Ucraina, spingendoli per esempio a inasprire le sanzioni imposte alla Russia e a inviare una quantità enorme di armi in Ucraina, armi che in alcuni casi hanno dato un reale vantaggio agli ucraini. Tra le altre cose, il Washington Post ha citato alcune non meglio precisate persone, probabilmente funzionari, che erano nella stessa stanza dei leader europei quando hanno partecipato a una videochiamata con Zelensky il giorno dopo l’inizio dell’invasione. Hanno riferito che l’intervento, particolarmente coinvolgente (era quello in cui diceva che non era sicuro che sarebbe sopravvissuto a lungo), ha spinto i presenti a imporre sanzioni più dure di quelle a cui avevano inizialmente pensato. Da questo punto di vista i discorsi di Zelensky stanno avendo una loro utilità anche nella politica interna dei vari paesi, riuscendo a unire fazioni politiche anche molto distanti e avverse, in un momento di forte pressione popolare sulla necessità di aiutare l’Ucraina. Zelensky è il leader, al fronte, di un paese invaso, assaltato e bombardato da una superpotenza che giustifica l’invasione con abbondanti notizie e interpretazioni false: il suo messaggio ha quindi una grande potenza comunicativa. Il New York Times ne ha parlato a proposito degli Stati Uniti, spiegando che il discorso di Zelensky ha portato a raggiungere un accordo bipartisan – una cosa notevole in un momento di forti divisioni nella politica statunitense – sugli aiuti da inviare all’Ucraina. La capacità di Zelensky di comunicare in modo efficace non è emersa dal nulla: come è noto, prima di entrare in politica Zelensky era un apprezzato attore comico. E ha investito molto sulla comunicazione anche da presidente, in un modo che peraltro gli ha attirato diverse critiche di chi lo considerava inusuale e lontano dalla sobrietà che il suo ruolo avrebbe richiesto. La capacità di Zelensky di comunicare in modo così efficace potrebbe avere un’importanza duratura: secondo Sean McFate del centro studi Atlantic Council, i suoi discorsi dimostrano quanto la comunicazione e l’uso dei media conteranno anche nelle guerre future. Per ora, ha detto McFate, «la Russia potrà anche vincere la guerra fatta con le armi, ma l’Ucraina sta vincendo quella della comunicazione, che è cruciale per ottenere il sostegno e la vicinanza degli alleati». Questo articolo non è più commentabile. Abbonati al Post per commentare le altre notizie."
86,86,post-2556432,Dove sono le basi NATO e americane in Italia,https://www.ilpost.it/2022/03/17/basi-nato-italia/,2022-03-17 14:09:23,"Dove sono le basi NATO e americane in Italia  Sono decine sparse in quasi tutte le regioni, alcune ospitano migliaia di soldati e altre le testate nucleari, e sono usate anche per la guerra in Ucraina L’invasione della Russia in Ucraina ha riportato a tema di discussione la presenza e il ruolo delle basi e strutture della NATO, l’alleanza militare di parte dei paesi europei e di quelli del Nord America, e di quelle statunitensi sul territorio italiano. Le due tipologie peraltro spesso coincidono. Non tutte le basi hanno la stessa rilevanza, e anzi in certi casi più che basi sono semplici stazioni di telecomunicazione, antenne radar, poligoni di addestramento, centri di ricerca, depositi. Le strutture sono in tutto 120, sparse in quasi tutte le regioni, a cui si aggiungono una ventina di basi segrete americane, non riconosciute ufficialmente per motivi di sicurezza. In Italia ci sono alcune decine di testate nucleari, dislocate tra Aviano, in Friuli Venezia Giulia, e Ghedi, in Lombardia: si stima che siano un centinaio in tutta Europa. L’Italia fu tra i fondatori della NATO e firmò il Patto Atlantico nel 1949 assieme ad altri undici paesi, diventati poi nei decenni trenta: il trattato serviva a creare un’organizzazione di sicurezza basata sul principio della mutua difesa in caso di attacco esterno da parte del blocco sovietico. Per la sua posizione geografica, l’Italia era considerata strategica nell’ambito dell’alleanza occidentale. Nel 2005 furono resi noti vecchi piani militari del patto di Varsavia che avevano ipotizzato un ipotetico scenario di Terza guerra mondiale, prevedendo in caso di attacco da parte della NATO una serie di bombardamenti sulle aree strategiche di Veneto e Lombardia, e un piano d’invasione che ipotizzava di arrivare a Bologna in 13 giorni. Sempre nel 2005, in una trasmissione televisiva condotta da Carlo Lucarelli, l’ex presidente della Repubblica Francesco Cossiga disse che invece il piano della NATO in caso di guerra prevedeva che all’Italia toccasse il compito di bombardare Praga e Budapest. Per decenni la NATO svolse un ruolo strategico di deterrenza. Dopo la dissoluzione dell’Unione Sovietica nel 1991 sembrava che le basi in Italia avessero perso la loro funzione fondamentale, ma l’organizzazione fu mantenuta in vita rinsaldando i rapporti di collaborazione con l’ONU, che attribuì alla NATO funzioni di peacekeeping in aree considerate instabili. Le prime vere operazioni militari furono organizzate proprio negli anni Novanta, prima in Kuwait durante l’invasione irachena e poi soprattutto nelle guerre nella ex Jugoslavia, prima in Bosnia e poi in Kosovo. Tra il 1998 e il 1999, secondo i dossier ufficiali pubblicati al termine della guerra, l’Italia contribuì per il 10% alle azioni belliche decise dalla NATO per fermare l’aggressione della Serbia del presidente Slobodan Milošević. Fu il momento in cui il ruolo dell’Italia nella NATO subì le maggiori critiche e ostilità, specialmente da parte dei movimenti pacifisti. L’esercito italiano contribuì utilizzando 54 aerei in 1.300 missioni operative, e molti dei voli che bombardarono obiettivi in Serbia, uccidendo anche centinaia di civili, partirono proprio dalle basi aeree italiane, in particolar modo da quella di Aviano. Oggi, nuovamente, in tutte le basi NATO in Europa, e quindi anche in Italia, si sono attivate le procedure per un eventuale stato di pre-allerta operativa. Lo stesso presidente della regione Sicilia, Nello Musumeci, parlando delle basi presenti sull’isola, ha detto: «Il sistema di difesa in Sicilia assume un ruolo strategico proprio per la posizione geografica, come sbocco nel Mediterraneo. Abbiamo la base NATO di Sigonella e quella di Trapani Birgi, è normale che questo sistema di difesa sia in stato di allerta già da diversi giorni».  Una parte delle basi NATO e americane in Italia, le più note e importanti, spiegate più nel dettaglio nei prossimi paragrafi. Una base NATO gode di extraterritorialità: non è soggetta ai poteri giuridici della nazione in cui si trova e quello che avviene all’interno è coperto da segreto. In generale, vengono svolti l’addestramento di uomini e le esercitazioni coi mezzi, pianificata l’attività di spionaggio, controspionaggio e sabotaggio e la sperimentazione di nuovi sistemi bellici. Quale sia la consistenza numerica delle forze all’interno delle basi sul territorio italiano è un segreto: la NATO ha comunque pochissime forze armate permanenti, contando sugli eserciti dei 30 paesi aderenti al patto. Le basi in Italia di NATO e Stati Uniti sono di quattro tipi: una parte furono concesse agli Stati Uniti in base a due accordi firmati negli anni Cinquanta, e rimangono sotto comando italiano mentre gli Stati Uniti detengono il controllo militare su equipaggiamento e operazioni; poi ci sono le basi NATO vere e proprie; poi le basi italiane messe a disposizione della NATO in base agli accordi dell’alleanza atlantica; e infine ci sono le basi promiscue, condivise da Italia, Stati Uniti e NATO. La base forse più importante per la NATO in Italia è a Sigonella, in Sicilia, celebre peraltro per la crisi del 1985, quando ospitò una tesa situazione di stallo tra forze dell’ordine italiane e militari americani, sviluppata intorno alla gestione dei miliziani palestinesi atterrati lì dopo il dirottamento della nave da crociera Achille Lauro. Sigonella è una base aerea italiana che ospita anche la Naval air station dell’aviazione della Marina statunitense ed è utilizzata anche, appunto, per le operazioni della NATO. A Sigonella si trova, dal 2017, l’Alliance ground surveillance, il programma che dal 2017 fornisce dati in tempo reale ai paesi membri dell’alleanza atlantica, grazie a un sistema di radar e utilizzo di droni. Il sistema è utilizzato per fornire protezione alle truppe e mantenere il controllo aereo delle frontiere e la sicurezza in mare. È da Sigonella che partono i droni Global Hawk che sorvolano i confini dell’Ucraina e controllano lo spostamento delle truppe russe. Da Sigonella possono partire anche i droni d’attacco Reaper (fu con un Reaper che il 30 gennaio 2020 in Iraq venne ucciso il generale iraniano Qasem Soleimani). Un drone Global Hawk (Foto Getty) A Napoli ha sede uno dei due comandi operativi della NATO, l’Allied joint force command (l’altro è a Brunssum, nei Paesi Bassi), che dipende direttamente dal quartier generale dell’organizzazione in Europa. Sempre a Napoli si trovano anche il comando del Security force dei Marines americani, la base dei sommergibili statunitensi e il Comando delle forze aeree statunitensi per il Mediterraneo. A Mondragone, in provincia di Caserta, c’è invece un sotterraneo antiatomico per il comando americano e NATO da utilizzare in caso di guerra: da diversi anni però è in stato di abbandono. Il Corpo d’armata italiano di reazione rapida della NATO, che può essere inviato velocemente ovunque in scenari di crisi, è nella caserma Ugo Mara a Solbiate Olona, in provincia di Varese. L’Italia fornisce il 70% dei militari mentre il restante 30% è costituito da soldati di altri paesi alleati. Il comando è affidato a un italiano. Per due periodi il Corpo d’armata italiano di reazione rapida ha guidato le missioni Isaf (International security assistance force) in Afghanistan. Altro luogo fondamentale per l’alleanza atlantica in Europa è ad Aviano dove l’aeroporto, una struttura militare italiana, è utilizzato dall’Usaf, l’aeronautica militare statunitense. Dal 1955 è in vigore un accordo tra Stati Uniti e Italia per l’utilizzo congiunto della base, che è anche della NATO. Ad Aviano sono ospitate alcune bombe atomiche B61-4. Numeri precisi non ne vengono forniti, ma fonti ufficiose parlano di circa 40 testate. A gennaio gli Stati Uniti hanno annunciato l’inizio della costruzione di bombe B61-12, che non vengono sganciate in verticale come le precedenti B-61 ma a distanza dall’obiettivo, su cui si dirigono guidate da un sistema satellitare. La B61-12 può entrare nel sottosuolo e distruggere i bunker: la testata nucleare ha quattro opzioni di potenza, selezionabili in base all’obiettivo. Altre bombe nucleari (il numero dovrebbe essere tra 20 e 40) di tipo B61-3, B61-4 e B61-7 sono all’aeroporto militare di Ghedi, in provincia di Brescia. La struttura è totalmente a gestione italiana ma le bombe sono americane: in caso di guerra, in base agli accordi NATO, potrebbero essere lanciate da aerei italiani. Nel porto di Gaeta (Latina) si trova la base permanente della Sesta flotta statunitense. È anche una base NATO. Il Deployable air command and control centre della NATO si trova nella base aerea dell’aeronautica militare italiana di Poggio Renatico, in provincia di Ferrara: controlla lo spazio aereo dell’alleanza atlantica ed è in grado di schierarsi ovunque per operazioni militari e missioni di pace. Nel personale di comando ci sono militari di 16 paesi. A Taranto si trova invece il comando delle forze navali e anfibie offerto dall’Italia alla NATO. A Motta di Livenza, in provincia di Treviso, nella caserma Mario Fiore, è di stanza il Multinational Cimic group, reparto multinazionale interforze a guida italiana che ha la funzione di coordinare e agevolare la cooperazione tra la componente militare e le organizzazioni civili dove si svolgono le operazioni. Anche queste forze possono essere velocemente spostate in qualsiasi parte del mondo. In Liguria, a La Spezia, c’è il Centre for maritime research and experimentation, centro della NATO che si occupa di ricerche in campo scientifico e tecnologico. Non è invece una base NATO, al contrario di quanto spesso viene riportato, Camp Darby, nella tenuta di Tombolo, in provincia di Pisa. È una base italiana sotto la responsabilità dell’esercito italiano, dove però operano unità militari statunitensi. Fu creata nel 1951 con un accordo tra Italia e Stati Uniti. Camp Ederle, a Vicenza, è invece proprio una base militare degli Stati Uniti dove sono di stanza migliaia di militari americani. Nel 2013 è stato inaugurato un altro campo che ha affiancato l’Ederle, il Camp Del Din. Infine, tra le strutture della NATO in Italia c’è il NATO Defense College a Roma. Si trova nella città militare della Cecchignola ed è una scuola militare internazionale. Fu voluta dall’allora generale Dwight Eisenhower nel 1951 ed è stata a Parigi fino al 1966, per poi essere trasferita a Roma. Lo staff è composto da 130 tra militari e civili di 21 paesi e i corsi servono a formare sia le più alte cariche sia nell’ambito della NATO sia degli eserciti dei paesi membri dell’alleanza. Questo articolo non è più commentabile. Abbonati al Post per commentare le altre notizie."
87,87,post-2555718,Cosa sta facendo l’Italia per ridurre la sua dipendenza dal gas russo,https://www.ilpost.it/2022/03/16/governo-eni-riduzione-dipendenza-gas-russo/,2022-03-16 09:59:38,"Cosa sta facendo l’Italia per ridurre la sua dipendenza dal gas russo  Il governo e Eni stanno negoziando per aumentare l'importazione di gas da altri paesi, ma non solo Nelle ultime settimane il ministro degli Esteri Luigi Di Maio e l’amministratore delegato di Eni Claudio Descalzi hanno viaggiato in diversi paesi per cercare di fare nuovi accordi sull’importazione del gas naturale, con l’obiettivo di ridurre la dipendenza energetica dell’Italia dalla Russia: è un tema di cui si sta dibattendo molto, e che è diventato prioritario dopo l’invasione russa in Ucraina non solo per l’Italia, ma anche per molti altri governi europei, come quello tedesco. Per questo all’inizio del mese Di Maio e Descalzi sono stati in Algeria, poi in Qatar, nella Repubblica del Congo e in Angola. L’Italia usa moltissimo il gas per la produzione di energia (per il 42 per cento nel 2020), importandolo quasi tutto (il 95 per cento nel 2021), in larga parte dalla Russia (il 40 per cento delle importazioni di gas nel 2021). Per ridurre questa forte dipendenza senza però restare a corto di elettricità per aziende e case, il governo italiano ha innanzitutto progettato di favorire lo sfruttamento delle fonti rinnovabili di energia e di aumentare la produzione nazionale di gas. È una strategia che passa anche per l’acquisto da altri paesi di almeno la metà dei 29 miliardi di metri cubi di gas che l’anno scorso furono acquistati dalla Russia. L’idea del governo, scrive Repubblica, è di raggiungere questo obiettivo entro il 2023, anche perché nel breve termine è impossibile pensare di fare a meno del gas. Negli ultimi anni gli altri paesi da cui l’Italia ha acquistato più gas sono stati l’Algeria (il 31 per cento delle importazioni nel 2021), il Qatar (9 per cento), l’Azerbaigian (10 per cento) e la Libia (4 per cento). Proprio con i primi due Di Maio e Descalzi hanno preso contatti per ottenere maggiori forniture di gas – Eni è la più grande azienda petrolifera italiana e la società che importa e vende gran parte del gas usato nel paese. Per quanto riguarda l’Algeria, che peraltro nel mese di febbraio 2022 è già stata il primo paese esportatore di gas in Italia, un accordo è già stato trovato: Eni farà un investimento per aumentare la produzione locale di gas, stagnante da alcuni anni, e poter così far crescere la quota destinata alle esportazioni. Dal punto di vista infrastrutturale invece basterà il gasdotto che si usa già, il TransMed o “Enrico Mattei”, che parte dal deserto algerino, attraversa la Tunisia, e poi il mar Mediterraneo fino a Mazara del Vallo, in Sicilia, e risale l’Italia arrivando a Minerbio, in provincia di Bologna. Può trasportare circa 30 miliardi di metri cubi in un anno: nel 2021 ne trasportò 21 miliardi, quindi c’è spazio per aumentare la fornitura. L’accordo dovrebbe prevedere 10 miliardi di metri cubi di gas in più in tempi brevi. Anche in Qatar Eni vorrebbe investire per arrivare a un aumento delle importazioni (e così in Egitto): un primo accordo ci sarebbe, secondo quanto annunciato da Di Maio, ma non sono noti dettagli per il momento. Nel caso del Qatar le forniture sono di gas naturale liquefatto (GNL), cioè di gas che viene condensato in modo che occupi meno spazio e possa dunque essere trasportato via nave. Di questo tipo di gas il Qatar è già il primo esportatore per l’Italia. Il GNL arriva in Italia passando per uno dei tre rigassificatori attivi sul territorio, impianti che come suggerisce il nome riportano la sostanza allo stato gassoso e poi la immettono nei gasdotti nazionali. Si trovano in mare al largo di Porto Viro, in provincia di Rovigo, al largo di Livorno e a sulla terraferma a Panigaglia, in provincia di La Spezia. Attualmente sono usati per il 60 per cento, quindi potrebbero trattare quantità maggiori di GNL. Inoltre è in programma l’installazione di un quarto rigassificatore galleggiante, ha annunciato recentemente il ministro della Transizione ecologica Roberto Cingolani: il governo ha incaricato Eni e Snam, la società che gestisce la rete di gasdotti italiana, di trovare una nave rigassificatrice. La rete dei gasdotti italiani (Snam) Anche dall’Angola e dal Repubblica del Congo si vorrebbe comprare gas liquefatto e il piano di Eni sarebbe realizzarvi due impianti per la liquefazione, per arrivare all’importazione dopo il 2023. Per ora comunque non c’è nulla di certo, e di ritorno dalla missione nei due paesi Di Maio ha detto: «C’è ancora da negoziare». Teoricamente le importazioni potrebbero aumentare anche attraverso due dei gasdotti internazionali che passano per l’Italia, il GreenStream proveniente dalla Libia, le cui esportazioni di gas sono diminuite a causa della guerra civile, e il gasdotto Trans-Adriatico (anche noto con la sigla in inglese TAP), che dalla frontiera tra Turchia e Grecia arriva in Albania e poi a Melendugno, in provincia di Lecce, attraverso l’Adriatico. Il TAP trasporta il gas prodotto dall’Azerbaigian: nel 2021 l’Italia ne ha importati più di 7 miliardi di metri cubi, che quest’anno potrebbero diventare 9 – poco meno dell’attuale capacità operativa. Per arrivare all’obiettivo di 20 miliardi di metri cubi l’anno bisognerà aspettare almeno tre anni necessari all’ampliamento dell’infrastruttura. In generale, secondo le previsioni di Cingolani, l’Italia potrebbe ridurre in maniera netta la sua dipendenza dal gas russo in 24 o 30 mesi. Il piano del governo prevede anche l’aumento degli stoccaggi di gas che vengono fatti in estate – quando se ne usa di meno dato che non si accendono i sistemi di riscaldamento – in vista dell’inverno. Questo pezzo della strategia energetica è condiviso anche dalla Commissione Europea, che vorrebbe introdurre una regola che obblighi i paesi membri a riempire i siti di stoccaggio (in Italia ce ne sono 13) almeno al 90 per cento della capacità entro il primo ottobre di ogni anno. Questo articolo non è più commentabile. Abbonati al Post per commentare le altre notizie."
88,88,post-2555091,Cosa è più utile donare in Ucraina,https://www.ilpost.it/2022/03/15/aiuti-umanitari-ucraina/,2022-03-15 15:01:12,"Cosa è più utile donare in Ucraina  Conoscere il funzionamento degli aiuti umanitari può aiutare nella scelta: le somme in denaro sono spesso meglio di cibo e vestiti, ad esempio Da quando è iniziata l’invasione dell’Ucraina da parte della Russia, una delle prime azioni di solidarietà da parte dei cittadini europei è stata quella di raccogliere beni di prima necessità perché siano inviati ai confini dove stanno arrivando centinaia di migliaia di profughi. In Italia si sono creati numerosi punti di raccolta gestiti da associazioni, parrocchie e gruppi di volontari e soprattutto nei primi giorni la partecipazione delle persone è stata enorme. Allo stesso tempo, molti hanno contribuito con donazioni di denaro e le grosse organizzazioni non profit impegnate sul campo hanno raccolto milioni di euro. Dopo questo slancio di solidarietà iniziale dettato dalla situazione di emergenza improvvisa, le associazioni hanno avuto tempo di organizzare il proprio lavoro in modo più strutturato e molti cittadini hanno cominciato a chiedersi cosa abbia più senso donare per dare un contributo efficace e a lungo termine. Per rispondere a queste domande può essere utile conoscere come funziona il mondo degli aiuti umanitari e alcune peculiarità di questa emergenza. Giovanni Fontana è il fondatore dell’organizzazione non profit Second Tree, che si occupa di accogliere profughi in Grecia dal 2016 e che in questi giorni ha sentito decine di persone di associazioni ucraine o ai confini per farsi un’idea dei possibili interventi da organizzare. Ha confermato che, come in tutte le emergenze umanitarie, soprattutto quelle più vicine, la raccolta di beni è la cosa che si fa per prima, perché è il modo più facile di portare aiuti. Ma ha aggiunto: «È molto importante sapere dove vanno queste cose e quali sono i bisogni di chi è lì sul campo. Dall’esperienza della mia associazione so che la raccolta, il viaggio e la burocrazia di queste spedizioni sono lenti e faticano a stare dietro alle reali necessità di chi è lì, rivelandosi in alcuni casi poco efficaci».  Per esempio, ci sono alcune raccolte fatte con le migliori intenzioni che se destinate ai luoghi sbagliati possono rivelarsi controproducenti: ad esempio cibo da cucinare (come pasta o riso) in campi che non hanno una cucina attrezzata, o grandi quantità di vestiti in zone di passaggio dove i profughi non vogliono caricarsi di ulteriori bagagli e non c’è spazio dove tenerli. L’attività principale a cui stiamo assistendo in Italia è l’invio di beni nei paesi di confine come la Polonia, la Moldavia, la Romania e l’Ungheria, dove è facile arrivare dagli altri paesi europei. Qui la spedizione di beni dall’Italia non ha sempre senso: i prezzi dei prodotti venduti in queste zone infatti sono mediamente più bassi di quelli degli stessi prodotti venduti in Italia e i trasporti hanno un costo.  Rosario Valastro, vicepresidente della Croce Rossa Italiana, che fa parte di una rete che opera in molti paesi europei e che è molto attiva nel portare soccorsi sia all’interno che all’esterno dell’Ucraina, dice che hanno evitato fin dall’inizio di organizzare raccolte di beni materiali – a eccezione di alcuni farmaci – e ha chiesto alla cittadinanza di contribuire al loro lavoro solo attraverso donazioni in denaro. «Siamo consapevoli che la maggior parte delle persone preferisce donare cose e non soldi», ha detto Rosario Valastro, «ma nelle zone di confine non c’è penuria di cibo e le spese sono una voce rilevante quando si opera in campo umanitario: un pacco di pasta acquistato in Italia – a cui vanno aggiunte le spese di viaggio – costa molto di più che nei paesi di confine, dove noi possiamo fare acquisti con i fondi raccolti». Se si deve scegliere tra fare una spesa per una raccolta in Italia e una donazione equivalente in denaro, quindi, è molto probabile che la seconda avrà un impatto maggiore. Naturalmente ci sono eccezioni: per esempio quando arrivano richieste specifiche di materiali dall’Italia. Qualche giorno fa la Croce Rossa rumena ha chiesto una donazione di coperte e la Croce Rossa italiana si è mobilitata riuscendo a ricevere una donazione da un’azienda e a portargliele in due giorni. Anche in questi casi però, se non si trovano aziende disposte a donare, per le associazioni è molto più facile acquistare i prodotti tutti insieme, magari ottenendo uno sconto, che non aspettare di riceverli da tanti donatori privati, soprattutto per motivi logistici e di risparmio di tempo. Le donazioni da parte dei cittadini, inoltre, sono spesso viziate dall’immaginario che si ha di quello che sta succedendo, creando raccolte molto sproporzionate verso certi beni: è più immediato pensare a coperte, vestiti per bambini e medicinali che non ad altre cose di cui magari c’è molto più bisogno come generatori elettrici, materassi o flebo. Per esempio, una cosa molto utile nelle zone di confine a cui non si pensa sono i bicchieri, i piatti e le posate usa e getta: «queste sono cose che nessuno dà: non sarà ecologico, ma nei punti di passaggio ai confini ci sono migliaia di persone in fila per avere un piatto di zuppa e non c’è il tempo di lavare le stoviglie», ha raccontato Fontana. C’è grande richiesta anche di interpreti che facilitino le comunicazioni tra i vari paesi e di mezzi di trasporto. Molte associazioni che trasportano persone o materiali da un paese all’altro hanno usato i fondi raccolti per noleggiare pullman o tir e per la benzina che serve per il viaggio, ma ci sono anche aziende di trasporti che hanno messo a disposizione i propri mezzi gratuitamente. «Il mio consiglio», ha continuato Fontana, «è di aderire a raccolte che si sa bene dove vanno e che rispondono a richieste specifiche: per esempio ci sono posti in Romania e Moldavia che sono lontani dai grandi centri di smistamento e a cui ha sicuramente senso far arrivare beni di prima necessità, se si conosce qualcuno che può farlo».  Questo vale in generale in tutti i casi in cui si conosca una piccola realtà in Ucraina che potrebbe avere bisogno di aiuti: secondo Fontana «è chiaro che donare 10 euro a una grossa ONG ha un impatto minore che donarli a un’associazione di una cittadina nell’Ucraina orientale o settentrionale, dove soldi e aiuti non arrivano». In queste zone dell’Ucraina ci sono associazioni che operano sul campo dalla guerra del 2014 e che hanno bisogno di donazioni, come Voices of Children e Vostok SOS, solo per citarne due. «Con questo non voglio dire che se non si conoscono piccole realtà locali non si debba donare alle grosse associazioni, anzi: il mondo degli aiuti umanitari è molto controllato e la mia percezione è che in questa situazione non ci sia rischio di truffe o sotterfugi. Non ho dubbi che i soldi donati saranno usati per migliorare le cose in questa emergenza» ha continuato Fontana. Per quanto riguarda la possibilità di mandare beni dentro il territorio ucraino la situazione è abbastanza complicata. Secondo la Croce Rossa italiana «non c’è mai stata una vera apertura di corridoi sicuri in Ucraina e questo rende difficile il trasporto di materiali dentro i confini». Nel territorio ucraino al momento c’è un campo base della Croce Rossa danese, al quale i convogli della Croce Rossa di altri paesi, tra cui quella italiana, sono riusciti ad arrivare per rispondere soprattutto alla richiesta di medicinali e strumenti per l’allestimento del campo stesso. Ma in generale le associazioni che riescono a entrare e uscire per portare aiuti non sono molte. È la stessa cosa che ha raccontato anche Caritas Ambrosiana, che fa parte della rete di Caritas ed è in contatto con la Caritas ucraina e altre associazioni che da sempre operano in quei territori: «abbiamo detto fin dall’inizio che noi sconsigliamo la raccolta di aiuti materiali e abbiamo raccolto solo aiuti economici. A nostra volta sosteniamo le realtà con cui siamo in contatto e che lavorano sul campo in forma solo economica: poi naturalmente se in futuro avranno bisogno di beni e sarà possibile manderemo anche quelli». Alcune raccolte a cui può avere senso aderire sono quelle delle associazioni che partono dall’Italia per andare a prendere persone in fuga dall’Ucraina e che approfittano del viaggio per portare aiuti alle organizzazioni con cui sono in contatto ai confini. È quello che stanno facendo per esempio Refugees Welcome, che si occupa di accoglienza, e I Bambini dell’Est, che da anni si occupa di affidi temporanei di bambini ucraini in Italia: con i fondi raccolti hanno affittato pullman per andare a prendere persone in fuga dall’Ucraina e dirette in Italia. «Prima della partenza carichiamo i pullman con generi di prima necessità: soprattutto pannolini, cibo e medicinali, in base alle richieste delle persone con cui siamo in contatto e che hanno attrezzato un campo al confine con la Polonia: ci segnalano loro le cose di cui hanno bisogno e in base a questo organizziamo la raccolta», ha spiegato Malvina Monti, di I Bambini dell’Est. L’associazione ha da anni contatti con enti che lavorano in Ucraina, ma spiega che non è detto che siano ancora raggiungibili e che portare aiuti nel paese è molto difficile. «L’aiuto che stiamo cercando di dare a chi è ancora in Ucraina riguarda soprattutto le informazioni: siamo in contatto con alcune persone di Kharkiv e abbiamo avuto notizie di treni gratuiti che andavano a Leopoli, oppure i numeri di persone che si davano disponibili nelle situazioni di bisogno per portare cibo. Per quanto possibile cerchiamo di partecipare alla circolazione di informazioni tra i nostri contatti, anche grazie alle risorse interne che abbiamo che parlano italiano e ucraino: usiamo canali Telegram, WhatsApp e Twitter, cercando sempre di verificare che le informazioni siano affidabili e poi mettendole in circolo». Refugees Welcome, I bambini dell’Est e molte altre associazioni tra cui Progetto Arca e Caritas stanno organizzando un altro tipo di aiuti, che è stato il meno urgente fino ad ora ma che diventerà più importante col passare dei giorni e cioè quello dell’accoglienza. In Italia arrivano già un migliaio di profughi dall’Ucraina ogni giorno ed è probabile che questo numero aumenterà velocemente. Migliaia di persone in Italia stanno dando la propria disponibilità di stanze o case e il lavoro delle associazioni è quello di verificare le condizioni di ospitalità e incrociarle con le necessità dei profughi che arrivano. Ma non solo: «cerchiamo ogni giorno di far funzionare quello che serve», ha concluso Malvina Monti di I Bambini dell’Est: «oggi per esempio sto cercando di capire dove far andare un pullman di 50 persone a fare i tamponi per il coronavirus prima che vengano ospitate nelle famiglie: non ho ancora trovato una soluzione ma ce la farò». Questo articolo non è più commentabile. Abbonati al Post per commentare le altre notizie."
89,89,post-2555402,Cosa farà la Cina?,https://www.ilpost.it/2022/03/15/cina-russia-ucraina/,2022-03-15 09:28:52,"Cosa farà la Cina?  Finora ha mantenuto una posizione ambigua, ma sembra vedere nell'alleanza con Putin e nello scontro con l'Occidente soprattutto un'opportunità In tutte le discussioni e le analisi sull’invasione russa dell’Ucraina, la Cina viene descritta come il paese di gran lunga più importante tra quelli non direttamente coinvolti nella crisi. In queste settimane di guerra e bombardamenti si è parlato della Cina come alleato della Russia e fornitore di aiuti militari, come possibile mediatore nel conflitto, come l’unico paese in grado di convincere il presidente russo Vladimir Putin a fermare i bombardamenti, e perfino come lo stato che ha più da guadagnare da un confronto che vede impegnate tutte le altre grandi potenze militari globali. Capire quale sia la posizione della Cina è particolarmente importante sia per gli stretti rapporti che hanno stabilito negli ultimi anni Putin e il presidente cinese Xi Jinping, sia perché la guerra in Ucraina è il primo conflitto dalla fine della Guerra fredda in cui due grandi potenze nucleari (gli Stati Uniti e la Russia) si confrontano direttamente, anche se non sul campo di battaglia. La Cina, in quanto potenza nucleare e seconda potenza economica mondiale, ha estremo interesse in questo scontro, e rischia di esserci trascinata dentro nel caso in cui dovesse degenerare. La posizione della Cina in queste prime settimane di guerra è stata ambigua. All’inizio di febbraio, Xi e Putin avevano annunciato che l’alleanza tra Cina e Russia era «senza limiti», avevano condannato le interferenze politiche dell’Occidente e si erano accordati, di fatto, per ridisegnare l’ordine mondiale in maniera più favorevole ai loro governi autoritari (per “ordine mondiale” si intende quell’insieme di regole, istituzioni e organizzazioni regionali e internazionali emerse per lo più a partire dalla fine della Seconda guerra mondiale, scritte soprattutto dai paesi vincitori di quel conflitto, in particolar modo gli Stati Uniti). Ma l’invasione russa dell’Ucraina ha cambiato molte cose: nel giro di pochi giorni, il paese con cui la Cina aveva annunciato una grande alleanza è diventato uno dei più condannati e disprezzati del mondo, isolato a livello globale e prossimo al tracollo economico a causa delle durissime sanzioni occidentali. Davanti a un conflitto che ha polarizzato gran parte del mondo, e che ha riunificato l’Occidente come non succedeva da trent’anni, la Cina si trova ora in una posizione scomoda: la Russia si aspetta dal suo nuovo alleato sostegno, soprattutto nell’evadere le sanzioni occidentali, e secondo informazioni dell’amministrazione americana avrebbe perfino chiesto aiuto militare. L’Occidente, invece, si aspetta che la Cina si comporti da potenza responsabile sullo scenario internazionale, e contribuisca attivamente a fermare i bombardamenti e trovare una soluzione diplomatica alla crisi. È difficile interpretare la posizione della Cina, soprattutto così presto nel corso di un conflitto che potrebbe prolungarsi per molto tempo, ma gli esperti sono divisi grossomodo su due interpretazioni. La prima è che la Cina abbia deciso di non decidere: che, cioè, preferisca non schierarsi troppo, vedere come evolvono gli eventi e muoversi caso per caso secondo i propri interessi. Questa posizione dà qualche speranza a chi ritiene, non a torto, che un intervento della Cina in favore di una soluzione diplomatica della guerra in Ucraina potrebbe essere decisivo, perché Xi Jinping è probabilmente l’unica persona al mondo ad avere sufficiente influenza su Vladimir Putin. Questa interpretazione, che inizialmente era prevalente soprattutto tra gli esperti italiani, si sta facendo sempre più debole man mano che la guerra va avanti: secondo l’intelligence americana, che nella crisi ucraina è stata eccezionalmente efficace nella raccolta delle informazioni, la Cina sarebbe ormai piuttosto disposta a schierarsi, e a inviare alla Russia aiuti economici e forse perfino militari. Il governo cinese ha al momento smentito. La seconda interpretazione è, appunto, che la Cina abbia preso una decisione e che, pur mantenendo una certa ambiguità, Xi Jinping abbia scelto di schierarsi con la Russia. Non soltanto in questa guerra – e in ogni caso difficilmente vedremo cacciabombardieri cinesi sull’Ucraina – quanto piuttosto sul lungo periodo: la leadership cinese è ormai convinta che il rapporto con l’Occidente sia destinato a diventare sempre più competitivo e antagonistico, e che l’alleanza con la Russia possa essere l’occasione per cambiare a proprio vantaggio le regole economiche e politiche che governano il mondo. Cina e Russia Nel corso del Novecento, Cina e Russia hanno avuto un rapporto spesso ambiguo. Quando nel 1949 il Partito comunista cinese conquistò la Cina, l’Unione Sovietica inviò al nuovo governo cinese enormi quantità di aiuti e moltissimi consiglieri economici e militari: secondo alcuni studi, gli aiuti sovietici superarono di gran lunga il piano Marshall con cui gli Stati Uniti sostennero la ricostruzione dell’Europa occidentale. Ma i rapporti peggiorarono in poco tempo: alla morte di Stalin, nel 1953, il leader cinese Mao Zedong ritenne che fosse venuto il suo momento per guidare il blocco comunista, e il confronto tra Cina e Unione Sovietica divenne sempre più duro, sia a livello ideologico (Mao accusava i sovietici di essere “revisionisti” e di essersi spostati a destra) sia politico e perfino militare: alla fine degli anni Sessanta gli eserciti sovietico e cinese ebbero diversi scontri al confine, che più volte rischiarono di diventare guerra aperta. A quel punto, le strade dei due paesi si divisero: la Cina si aprì alle relazioni con gli Stati Uniti e alla partecipazione ai mercati internazionali, mettendo le basi per diventare una potenza economica di primo livello; l’Unione Sovietica andò verso il declino e poi crollò all’inizio degli anni Novanta. I governi di Cina e Russia si sono davvero riavvicinati soltanto nell’ultimo decennio, man mano che i due paesi, per varie ragioni, assumevano una postura sempre più ostile nei confronti dell’Occidente. In questo periodo Vladimir Putin e Xi Jinping si sono convinti che l’Occidente (e soprattutto gli Stati Uniti) fosse il loro principale nemico. Per la Russia, che è una potenza decaduta, il conflitto con l’Occidente significa recuperare il proprio posto nel mondo; per la Cina, significa evitare che l’Occidente possa ostacolare la sua ascesa. Paralleli sentimenti di ostilità, soprattutto nei confronti della Cina, si sono sviluppati in questi anni anche negli Stati Uniti. Sul lungo periodo, è possibile che la relazione tra Cina e Russia finisca per non reggere: le due potenze nucleari condividono un enorme confine lungo 4.200 chilometri (il confine tra Russia e Ucraina è lungo la metà) e i loro interessi più importanti si sovrappongono in Asia centrale. Ma al momento, i due paesi hanno un avversario comune. Come ha detto all’Atlantic l’analista di cose russe Alexander Gabuev, «l’antiamericanismo è l’ingrediente segreto» della relazione. La guerra Benché la relazione tra Cina e Russia sia piuttosto solida (Xi Jinping ha definito Putin «il mio miglior amico e collega»), l’invasione russa dell’Ucraina ha reso le cose molto più complicate. In questi giorni tra chi si occupa di Cina c’è stato un dibattito molto acceso su “cosa sapeva Xi”: gli esperti si sono chiesti lungamente se il presidente cinese sapesse che Putin stava per invadere l’Ucraina e, nel caso, perché non abbia fatto niente per impedirlo. Secondo l’intelligence americana, Xi avrebbe chiesto a Putin di posticipare l’invasione alla fine delle Olimpiadi invernali di Pechino (cosa che in effetti è successa: la Russia ha invaso un paio di giorni dopo la cerimonia di chiusura), ma il governo cinese ha smentito. È impossibile capire “cosa sapeva Xi”, anche se un’ipotesi abbastanza ragionevole è che Putin potrebbe avergli detto ciò che lui stesso credeva prima dell’inizio della guerra: che l’operazione militare della Russia in Ucraina sarebbe durata pochi giorni e che la “denazificazione” del paese (espressione della propaganda russa) sarebbe avvenuta con poche ripercussioni e prima che l’Occidente potesse davvero reagire. Invece gli ucraini hanno resistito, l’invasione si sta protraendo tra enormi violenze e perdite di vite, e la reazione dell’Occidente è stata risoluta e unita come non era da decenni. Quasi tutti gli esperti sono convinti che la Cina non volesse questo tipo di guerra, che si sta trasformando nell’evento probabilmente più destabilizzante di questo secolo. Come scrivevano ancora prima dell’attacco russo due importanti esperti di Cina, Jude Blanchette e Benny Lin, «la Cina preferirebbe senza dubbio che questa crisi non esistesse». L’invasione russa dell’Ucraina mette la Cina a disagio tra le altre cose perché è in diretto contrasto con i princìpi che il paese stesso professa in politica estera. In particolar modo, in tutti i consessi internazionali la Cina sostiene l’importanza assoluta del rispetto della sovranità e dell’integrità territoriale (benché la Cina stessa, anche in tempi recenti, abbia violato più volte la sovranità dei paesi che le stanno attorno), ed è piuttosto evidente che una guerra d’invasione sia una violazione in questo senso. Per questo, da quando è cominciata l’invasione i diplomatici cinesi si adoperano in notevoli acrobazie linguistiche per cercare di sostenere la posizione della Russia. Dicono per esempio di rispettare il diritto dell’Ucraina alla sovranità, ma che al tempo stesso sostengono il diritto della Russia alla «sicurezza». In tutti i casi, condannano l’Occidente per aver spinto la Russia al conflitto. Evan Feigenbaum, un analista del centro studi Carnegie Endowment for International Peace, in un’intervista ha detto che la Cina sta cercando senza riuscirci «di trovare la quadratura del cerchio». La scelta L’invasione dell’Ucraina ha dunque messo la Cina in una posizione in cui non si sarebbe voluta trovare: con l’Occidente unito e la Russia impegnata in una guerra in territorio europeo, la Cina si trova coinvolta in uno scontro che ha dimensioni globali. In un certo senso, è la prima volta che si trova ad affrontare una crisi mondiale ricoprendo il ruolo di potenza di primo piano, che ambisce a sostituire gli Stati Uniti, e dalle sue scelte potrebbe dipendere parte della sua posizione nel mondo nei prossimi anni. E qui torniamo alle due interpretazioni che circolano in questi giorni sulla posizione della Cina nei confronti dell’invasione russa in Ucraina. La prima è che la Cina stia cercando di tenersi lontana dallo scontro globale: che stia cioè rispettando la sua alleanza con la Russia soprattutto a livello formale, ma che nei fatti non fornirà l’aiuto che Putin sperava, mantenendo una posizione tutto sommato attendista. Chi sostiene che la Cina non abbia ancora davvero deciso da che parte stare spera con un certo ottimismo che a un certo punto il paese potrà avere un ruolo diplomatico nel convincere Putin a fermare i bombardamenti e a iniziare trattative di pace. L’idea, espressa per esempio dal giornalista di CNN ed esperto di politica internazionale Fareed Zakaria, è che la Cina tragga enorme beneficio dal sistema economico e istituzionale globale, e che abbia interesse a preservarne la stabilità, al contrario di Putin. Per questo, la Cina potrebbe decidere di intervenire diplomaticamente per evitare che la stabilità sia definitivamente compromessa dalla guerra della Russia. E se non interverrà, quanto meno eviterà di ostacolare l’Occidente nei suoi tentativi di fermare Putin. La seconda interpretazione, invece, sostiene che la Cina abbia ormai deciso che, sul lungo periodo, la relazione con l’Occidente non sia più recuperabile, e che dunque mantenere salda l’alleanza anti-occidentale con la Russia sia tutto sommato conveniente: come ha scritto l’Economist, «Xi Jinping ha scommesso sulla Russia». In queste prime settimane di conflitto la Cina ha sostenuto la Russia in vari modi: ha votato in suo favore al Consiglio di sicurezza dell’ONU (tramite l’astensione, convincendo peraltro vari paesi africani economicamente dipendenti a fare altrettanto) e ha sostenuto la posizione del suo governo, pur con qualche ambiguità linguistica, in tutti i principali consessi internazionali. Oggi la posizione cinese sulla guerra in Ucraina è quasi indistinguibile da quella russa: i diplomatici di entrambi i paesi non parlano di un’invasione ma di una “operazione militare speciale” per difendere le popolazioni del Donbass, e accusano l’Occidente di essere il reale colpevole della guerra, con il suo espansionismo. L’adesione al messaggio russo è evidente sui media cinesi, dove la guerra è raccontata in modo non dissimile a quelli russi. La Cina sta inoltre usando il suo esteso sistema di censura per eliminare da internet i messaggi a favore della resistenza ucraina. Le macchine propagandistiche cinese e russa sono allineate anche nel messaggio pubblico: entrambe negli ultimi giorni hanno lavorato per diffondere una teoria del complotto secondo cui l’Ucraina, con l’aiuto degli Stati Uniti, avrebbe laboratori segreti in cui sono conservati virus e patogeni che potrebbero essere usati per la produzione di armi chimiche. Si tratta ovviamente di propaganda grossolana, che però viene espressa dai più importanti funzionari russi e sostenuta dai loro colleghi cinesi, anche in contesti ufficiali come il Consiglio di sicurezza dell’ONU. Benché Xi Jinping negli scorsi giorni abbia espresso ai leader europei la disponibilità a fare da mediatore nel conflitto, in realtà la Cina non si è davvero mossa, almeno a giudicare dalle informazioni disponibili pubblicamente. È sempre possibile che la Cina stia lavorando segretamente per ottenere un cessate il fuoco che porti a una soluzione diplomatica, ma per ora tutte le informazioni a disposizione dicono il contrario. A rendere più probabile l’idea che la Cina si sia schierata con la Russia ci sono le informazioni fornite in questi giorni ai giornalisti dall’intelligence americana, secondo cui la Russia avrebbe chiesto alla Cina (fin dall’inizio dell’invasione) aiuti economici e militari, e che la Cina sarebbe disposta a fornirli: i leader cinesi «hanno già deciso che forniranno sostegno economico e finanziario» alla Russia, ha detto un membro dell’amministrazione americana, che ha aggiunto: «La domanda adesso è se andranno oltre», cioè se oltre al sostegno economico forniranno anche aiuti militari. Lo scontro con l’Occidente In sintesi, chi sostiene l’interpretazione per cui la Cina abbia scelto di stare dalla parte della Russia ritiene che la leadership cinese abbia smesso ormai da anni di ritenere che la stabilità dell’ordine mondiale dominato dall’Occidente le sia favorevole. Xi Jinping ha reso ben chiaro in vari interventi pubblici che la Cina da lui guidata intende cambiare a proprio vantaggio gli equilibri economici e politici, e non è da escludere che oggi veda nell’instabilità provocata dalla Russia un’occasione per farlo. La Cina mira al suo obiettivo storico di soppiantare gli Stati Uniti come prima potenza, e in questo conflitto vede una possibilità di indebolire l’Occidente senza correre troppi rischi. Inoltre quando la Russia, a causa delle sanzioni e delle atrocità commesse in guerra, si troverà indebolita e isolata, non avrà nessun altro a cui rivolgersi. In caso di vittoria della Russia, la Cina si avvantaggerà dell’indebolimento dell’Occidente, mentre in caso di sconfitta la Cina potrà cogliere l’opportunità di fare della Russia un «satellite petrolchimico», come ha scritto il Wall Street Journal, cioè un paese economicamente dipendente che garantisca energia a basso costo. Davanti allo scontro tra Occidente e Russia, «la modernizzazione della Cina non sarà interrotta, e al contrario la Cina avrà sempre più risorse e potere per occupare un ruolo più importante nella costruzione di un nuovo ordine mondiale», ha scritto Zheng Yongnian, un professore dell’Università cinese di Hong Kong, in un saggio che è molto circolato. Questo, però, sempre che la Cina non commetta «gravi errori strategici». L’errore strategico principale potrebbe essere sottovalutare l’unione dell’Occidente davanti all’aggressione russa. In queste settimane l’Occidente ha mostrato una risolutezza che non si vedeva da trent’anni, e questo è un serio problema per la Cina, che per esempio mira a separare l’alleanza tra Europa e Stati Uniti. Questa ipotesi è stata sostenuta in un saggio da poco pubblicato da Hu Wei, un ricercatore cinese attivo in vari centri studi. Secondo Hu, la guerra in Ucraina consentirà agli Stati Uniti di recuperare la leadership del mondo occidentale, con la conseguenza che la Cina si troverà sempre più isolata in un confronto tra democrazie e autoritarismi. La nuova unione dell’Occidente, sempre secondo Hu, potrebbe portare al riarmo dell’Europa, e a un coinvolgimento sempre maggiore nel campo occidentale di Giappone, Corea del Sud, Taiwan e Australia. La Cina si troverebbe isolata e circondata. Per evitare questo risultato, «la Cina non può essere legata a Putin e deve tagliare i ponti il prima possibile». Come hanno notato molti analisti, tuttavia, il saggio di Hu non esprime la posizione del Partito comunista, ed è probabile che questa analisi rimarrà inascoltata. Questo articolo non è più commentabile. Abbonati al Post per commentare le altre notizie."
90,90,post-2554923,Le aziende estere ancora attive in Russia,https://www.ilpost.it/2022/03/13/aziende-russia-sospensione-attivita/,2022-03-13 10:51:17,"Le aziende estere ancora attive in Russia  Oltre 300 società occidentali hanno sospeso le loro attività nel paese, ma molte altre sono rimaste per motivi etici, economici o legali Dall’inizio dell’invasione in Ucraina più di due settimane fa, la Russia sta subendo gravi conseguenze economiche dovute alle pesanti sanzioni imposte da Unione Europea e Stati Uniti, e alla generale sospensione delle attività da parte di più di 300 aziende estere attive in Russia, comprese alcune delle più grandi al mondo. Una minoranza di aziende internazionali non ha però preso la stessa decisione e sta continuando a mantenere le proprie attività in Russia, mettendo tuttavia a rischio la propria reputazione. Le ragioni per cui decine di aziende non hanno sospeso le proprie attività sono legate principalmente a interessi economici e dipendenze dal mercato russo. Tra queste c’è per esempio la multinazionale italiana Pirelli, produttrice di pneumatici, che ha in Russia il 10 per cento degli stabilimenti di produzione. Oppure Mondelez (produttrice degli Oreo e di molti altri prodotti alimentari), Ferragamo e Bosch, tutte società che derivano una parte consistente dei propri ricavi dal mercato russo. Tra queste c’è anche il gruppo bancario statunitense Citigroup, che da circa un anno sta cercando di liberarsi dei propri investimenti in Russia e di chiudere le filiali nel paese, ma non ci è riuscita per via di complicazioni legali. L’esposizione netta del gruppo in Russia è di 9,8 miliardi di dollari. Altre grandi aziende occidentali hanno invece comunicato la sospensione di tutte le loro attività in Russia. L’elenco si è via via arricchito nel corso dei giorni e comprende ora società come Coca-Cola, McDonald’s, Microsoft, BP, Shell, Airbus, Boeing, Stellantis, Ford, Mercedes-Benz, Toyota, Volvo, Volkswagen, Disney, Adidas, Airbnb, Ikea, Sony, Unilever e Nestlé, solo per citarne alcune. Per altre aziende estere che hanno deciso di rimanere in Russia ci sono motivi etici, per esempio quelle farmaceutiche. Il capo della divisione finanziaria della multinazionale Johnson & Johnson, Joseph Wolk, martedì ha detto: «Se i nostri prodotti smettono di arrivare ai pazienti in Russia che ne hanno bisogno, moriranno o subiranno gravi conseguenze». Altre multinazionali hanno annunciato che non faranno nuovi investimenti nel mercato russo – che comunque è poco redditizio per le multinazionali farmaceutiche occidentali – ma che continueranno a distribuire farmaci essenziali, come quelli antitumorali. L’Università di Yale ha preparato un documento, molto diffuso e discusso negli ultimi giorni, con l’elenco dettagliato delle società per lo più occidentali ancora attive in Russia, costantemente aggiornato dal professor Jeffrey Sonnenfeld e dal suo team di ricercatori. Quando la lista è stata pubblicata la prima volta c’era soltanto qualche decina di società, ora sono 350. Secondo Sonnenfeld, che ha scritto su questo tema un articolo su Fortune, un simile blocco delle attività economiche potrebbe avere un ruolo rilevante nella crisi legata all’Ucraina. L’articolo ricorda una dinamica simile che si verificò in Sudafrica a metà degli anni Ottanta, quando diverse società statunitensi scelsero di chiudere le attività nel paese, accodandosi ai movimenti e alle iniziative per abolire l’apartheid, la segregazione razziale nel paese. In quel caso, l’azione delle sanzioni imposte dagli Stati Uniti unita al blocco delle attività economiche fu efficace sul lungo periodo, scrive Sonnenfeld. Secondo James O’Rourke, docente di management, il costo economico delle società che abbandonano la Russia potrebbe essere in molti casi inferiore rispetto al costo di rimanerci e danneggiare la propria reputazione in Occidente. «Se vuoi continuare a fare affari nel resto del mondo libero, devi fare attenzione a quello che pensa la gente di te» ha detto O’Rourke al Washington Post. «Questo potrebbe essere uno dei momenti della storia in cui disinvestire è l’opzione migliore. […] Se non puoi spostare i tuoi asset dentro e fuori dalla Russia, usando valuta convertibile, qual è il senso di rimanerci?». Per le società che stanno avendo problemi legali a chiudere le attività c’è anche il rischio che i loro patrimoni (asset) vengano nazionalizzati dalla Russia. Questa settimana il procuratore generale russo ha detto che ogni provvedimento di chiusura delle attività economiche riceverà una «valutazione legale», e che ci sarà uno «stretto controllo» sull’osservanza delle leggi sul lavoro, «inclusi i termini dei contratti dei dipendenti e il pagamento dei salari», per «assicurare gli interessi» delle imprese e dei lavoratori, ha detto il procuratore. Inoltre il presidente russo Vladimir Putin giovedì ha detto che le società estere che stanno abbandonando la Russia dovrebbero essere date a «coloro che le vogliono far funzionare». Questo articolo non è più commentabile. Abbonati al Post per commentare le altre notizie."
91,91,post-2554780,Come la Russia fa disinformazione sulla guerra,https://www.ilpost.it/2022/03/12/falsita-propaganda-russia-guerra-ucraina/,2022-03-12 11:34:51,"Come la Russia fa disinformazione sulla guerra  Dall'inizio dell'invasione in Ucraina, i media controllati dal governo russo diffondono notizie false, mentre le fonti di informazione indipendenti sono costrette a chiudere È noto che negli ultimi anni la Russia abbia costruito una complessa e articolata macchina di propaganda: lo ha fatto tra le altre cose con organi di stampa controllati dal governo, con blog e pagine sui social network, e con finanziamenti ai partiti occidentali più estremisti e populisti. Tutto questo sforzo informativo è diventato ancora più evidente da quando la Russia ha invaso l’Ucraina e ha intensificato le attività per diffondere la propria versione della storia, attraverso notizie distorte quando non del tutto false. In Occidente la macchina propagandistica del presidente russo Vladimir Putin ha relativamente perso efficacia dopo l’aggressione all’Ucraina, mentre ha ricevuto trasversali e solidali apprezzamenti il presidente ucraino Volodymyr Zelensky, per la sua comunicazione diretta e il suo inaspettato carisma. Nonostante questo, la Russia ha continuato a tentare di imporre la propria narrazione, in special modo entro i suoi confini. Lo ha fatto in diverse occasioni. Una delle ultime è stata in seguito al bombardamento dell’ospedale pediatrico di Mariupol, una delle città ucraine più colpite e in difficoltà. La Russia ha sostenuto che l’ospedale fosse vuoto e facesse da base d’appoggio per i nazionalisti ucraini, ma le testimonianze, le immagini delle agenzie di stampa internazionali e i post su Facebook dello stesso ospedale prima dell’attacco mostrano come l’ospedale fosse perfettamente funzionante. Nelle foto subito dopo l’attacco era stata ripresa anche un’influencer ucraina incinta, Marianna Podgurskaya, indicata da varie ambasciate russe – senza fornire prove – come un’attrice assoldata per una messinscena con l’obiettivo di far sembrare l’ospedale attivo. Podgurskaya era anche accusata di aver recitato la parte di un’altra donna fotografata su una barella, anche se si trattava chiaramente di due persone diverse.  Come ha ricostruito Stuart Thompson sul New York Times, in precedenza gli organi di stampa russi avevano già diffuso molte altre notizie false, in particolare riguardo ai combattimenti in corso a Mariupol. La scorsa settimana in città erano stati ripetutamente violati tre cessate il fuoco concordati tra Russia e Ucraina, bombardati i “corridoi umanitari” e diversi edifici civili. L’agenzia di stampa russa Tass ha giustificato gli attacchi con un articolo in cui sosteneva che fossero stati i neonazisti ucraini i primi a violare il cessate il fuoco, e che poi avessero usato i civili come «scudi umani» quando la Russia aveva risposto. Per spiegare le esplosioni negli edifici residenziali, invece, Tass ha scritto che i neonazisti avevano piazzato armamenti pesanti negli appartamenti e costretto i residenti a restare nelle case. Tutto questo senza fornire prove né citare fonti diverse da quelle ufficiali russe. Ancora prima, il governo russo aveva diffuso una serie di informazioni false sull’attacco alla centrale nucleare di Zaporizhzhia, la mattina del 4 marzo. In un comunicato del governo riportato da Tass si sosteneva che la Russia fosse già in possesso della centrale prima dell’attacco, e che quindi il bombardamento e il successivo incendio fossero opera di sabotatori e «neonazisti» ucraini. Se tutto ciò fosse stato vero, la Russia avrebbe potuto provocare estesi blackout nella zona alimentata dalla centrale – la più grande in Europa – cosa che però non è avvenuta. Lo stessa schema si è ripetuto dopo un pesante bombardamento avvenuto a Kharkiv, una delle città più colpite dagli attacchi dell’esercito russo. Era stata una delle prime occasioni in cui si era capito che la Russia avrebbe bombardato indiscriminatamente e in maniera deliberata edifici civili. I media di stato russi avevano sostenuto però che i bombardamenti fossero partiti da una zona controllata dall’esercito ucraino: il sito di news Readovka aveva pubblicato su Telegram un post in cui accusava l’Ucraina di aver lanciato due missili contro le proprie città. I missili sarebbero partiti da nord-ovest, secondo Readovka, «dove non ci sono lanciarazzi russi». La campagna di disinformazione è arrivata anche in sede ONU. Venerdì si è svolto un incontro del Consiglio di sicurezza dell’ONU richiesto dalla Russia, per discutere della tesi del ministero della Difesa russo secondo cui l’Ucraina starebbe sviluppando armi chimiche in collaborazione con gli Stati Uniti. L’ambasciatrice statunitense presso le Nazioni Unite ha risposto alle accuse dicendo che «l’intento dietro queste falsità è chiaro e profondamente preoccupante. Riteniamo che la Russia possa utilizzare agenti chimici o biologici come parte di operazioni “false flag”». In un dettagliato fact-checking la BBC ha scritto che tutte le informazioni diffuse dalla Russia su questo tema sono false, prive di fondamento o impossibili da verificare. In un contesto come quello della Russia in cui l’attività giornalistica è stata criminalizzata, e in cui i pochi media indipendenti si sono trovati costretti a non parlare della guerra in Ucraina per evitare conseguenze penali, la costante diffusione di notizie come queste non trova nessun ostacolo. Dal 14 marzo in Russia sarà limitato l’accesso a Instagram, dopo che già era accaduto lo stesso con Facebook e Twitter. In sostanza per la popolazione russa avere accesso a un’informazione alternativa a quella dei media controllati dal governo è diventato impossibile. Non è una tattica nuova quella di Putin: consiste nel cercare il più possibile di censurare le informazioni e contemporaneamente confondere le acque attraverso i media filogovernativi. In un articolo dell’opinionista del Washington Post Margaret Sullivan, pubblicato venerdì, viene ricordata un’intervista di Hannah Arendt che descrive efficacemente questa dinamica: «Se tutti ti mentono, la conseguenza non è che non crederai alle menzogne, ma piuttosto che nessuno crederà più a nulla» […]. Quando questo accade, le persone perdono la capacità non solo di agire, ma anche di giudicare e pensare. «E con questo tipo di persone – concluse cupamente Arendt – puoi permetterti di fare quello che vuoi». Questo articolo non è più commentabile. Abbonati al Post per commentare le altre notizie."
92,92,post-2553510,Gli stranieri che si arruolano nella Legione di difesa ucraina,https://www.ilpost.it/2022/03/11/stranieri-legione-difesa-ucraina/,2022-03-11 11:05:08,"Gli stranieri che si arruolano nella Legione di difesa ucraina  Provengono da molti paesi, dice l'Ucraina: in Italia l'arruolamento è complicato da leggi soggette a diverse interpretazioni Il sito fightforua, messo online dal ministero della Difesa ucraino, dà indicazioni su cosa debbano fare gli stranieri che vogliono arruolarsi nella Legione di difesa ucraina: parla di prendere contatti con un consolato, telefonare oppure inviare una mail,  incontrarsi con l’attaché militare e firmare un contratto. Si deve essere incensurati e si deve avere il proprio equipaggiamento. Una volta arrivati nella città ucraina di Leopoli, il «punto di raccolta», si è pronti a combattere «gli occupanti russi assieme a combattenti di tutto il mondo e a soldati ucraini». Negli ultimi giorni la Legione di difesa ucraina è stata molto paragonata alla Legione straniera francese, che conta circa 8mila effettivi, esiste da due secoli e molti italiani ne hanno fatto parte (circa 60mila in totale: oggi sono meno di 50 quelli arruolati). Fu fondata nel 1831 in occasione della conquista francese dell’Algeria, quando la Francia aveva bisogno di soldati e decise di accettare tutti gli stranieri intenzionati ad arruolarsi, ma nel corso del tempo è cambiata in maniera significativa. Oggi viene usata prevalentemente in operazioni di peacekeeping, e a differenza della Legione di difesa ucraina ha sempre operato fuori dai propri confini nazionali. Al momento non si hanno numeri precisi su quanti stranieri abbiano svolto con successo, o abbiano iniziato, la procedura indicata sul sito fightforua. Il governo ucraino ha parlato di poco meno di 20mila persone disposte a combattere insieme all’esercito, ma sono numeri non verificabili e probabilmente gonfiati dalla propaganda. Si sa comunque che le domande sono state parecchie, provenienti da diversi paesi del mondo. Secondo il Washington Examiner, negli Stati Uniti ci sono state 3mila richieste di adesione alla Legione, soprattutto da parte di veterani di altre guerre. Gruppi di volontari britannici sono già operativi, come testimoniano alcuni video circolati su Internet. ????????????????В Україну прибувають перші добровольці з Великобританії.???????????????? pic.twitter.com/zoR06f0246 — ????????Armed Forces (@ArmedForcesUkr) March 7, 2022  Хоробре серце. Доброволець з Шотландії поповнив лави Інтернаціонального легіону. pic.twitter.com/uLo5Rgotrr — ????????Armed Forces (@ArmedForcesUkr) March 8, 2022  Sarebbero già in Ucraina 400 svedesi, mentre il quotidiano giapponese Mainichi ha scritto che 70 giapponesi stanno partendo, 50 dei quali ex membri delle Jieitai, le Forze di autodifesa giapponese create dopo la fine della Seconda guerra mondiale. Sarebbero inoltre arrivati volontari da Lituania, Messico, Portogallo, Brasile, India, Georgia, Bielorussia, Polonia e Ungheria. Richieste di informazioni sono arrivate anche all’ambasciata ucraina di Roma e ai vari consolati in Italia, ma non si sa quante di queste manifestazioni di interesse si siano poi concretizzate. Anche perché in Italia, a differenza di altri paesi, ambasciata e consolati ucraini hanno fatto una notevole marcia indietro per quanto riguarda l’arruolamento di cittadini italiani. Sul sito fightforua infatti, l’Italia non compare nella lista degli stati dove è possibile trovare i contatti per iniziare la procedura di arruolamento: era presente nei primi giorni successivi alla messa online del sito, quando l’annuncio era comparso anche sulle pagine Internet di alcuni consolati, come per esempio quello di Milano. Poi però qualsiasi richiamo al nostro paese era stato cancellato. In Italia esiste infatti un articolo del codice penale, il 288, che stabilisce che «chiunque nel territorio dello Stato e senza approvazione del governo arruola o arma cittadini, perché militino al servizio o a favore dello straniero, è punito con la reclusione da quattro a quindici anni». Il governo italiano non ha mai dato il proprio consenso all’arruolamento di cittadini italiani per la legione di difesa ucraina, e quindi ambasciate e consolati rischiavano di commettere un reato importante. Il ministero degli Esteri ha inoltre ribadito più volte che qualsiasi viaggio verso l’Ucraina è assolutamente sconsigliato. Lo scopo dell’articolo del codice penale è quello di impedire l’usurpazione di due speciali poteri che spettano esclusivamente allo stato: il potere di coscrizione militare e il potere di inviare all’estero soccorsi militari. C’è poi un altro articolo del codice penale, il 244, in cui si afferma che «chiunque, senza l’approvazione del governo, fa arruolamenti o compie altri atti ostili contro uno stato estero, in modo da esporre lo stato italiano al pericolo di una guerra, è punito con la reclusione da sei a diciotto anni; se la guerra avviene, è punito con l’ergastolo». Un esempio viene dalla vicenda giudiziaria di Andrea Palmeri, detto il Generalissimo, neofascista italiano andato a combattere nel 2014 nelle milizie filorusse nel Donbass e condannato dal tribunale di Genova perché aveva arruolato altri combattenti. La legge 210 del 1995 in attuazione di una convenzione dell’ONU si riferisce invece all’arruolamento di chi viene ingaggiato in cambio di una corrispettivo economico, e che è quindi considerato un mercenario. Punisce sia l’arruolato sia chi lo recluta, ma per il momento non è ancora chiaro se chi andrà a combattere come volontario in Ucraina riceverà anche un compenso economico (probabilmente non si sa ancora per scelta precisa delle autorità ucraine). La legge 210 dice: «Chiunque, avendo ricevuto un corrispettivo economico o altra utilità o avendone accettato la promessa, combatte in un conflitto armato nel territorio comunque controllato da uno Stato estero di cui non sia né cittadino né stabilmente residente, senza far parte delle forze armate di una delle parti del conflitto o essere inviato in missione ufficiale quale appartenente alle forze armate di uno Stato estraneo al conflitto, è punito, se il fatto non costituisce più grave reato, con la reclusione da due a sette anni». Le norme che in Italia regolano e puniscono le attività di reclutamento e di combattimento in conflitti esteri sono quindi diverse e la giurisprudenza poca. In pratica sono norme molto soggette a interpretazione. Un volontario brasiliano (a destra), arruolato nella Legione di difesa ucraina (Foto Twitter ArmedForcesukr) L’avvocato Riccardo Radi, cassazionista, sostiene ad esempio che a commettere reato sarebbe in realtà solo chi arruola. Se un cittadino italiano, senza essere reclutato in territorio italiano, partisse autonomamente e venisse inquadrato nell’esercito ucraino non commetterebbe reato, dice Radi, che ricorda anche che «il reato di arruolamento o armamenti non autorizzati è stato applicato una sola volta, in Italia, nel 1939, per una vicenda inerente alla guerra civile spagnola». Di parere completamente opposto è l’avvocato Nicola Canestrini, dello studio Canestrinilex, già professore di Diritto internazionale dei conflitti armati, che dice che nel caso della Legione di difesa ucraina «si parla di un vero e proprio arruolamento per una brigata internazionale. L’articolo 244 è chiaro: punisce chi, senza l’approvazione del governo, fa arruolamenti o compie atti ostili contro uno Stato estero in modo da esporre lo Stato italiano al pericolo di una guerra. Questo vale anche per chi viene inquadrato in un esercito regolare, sia che si tratti di esercito russo sia di esercito ucraino». Secondo Canestrini, andare a combattere in Ucraina costituirebbe un reato, perché  l’articolo 288 afferma che «Chiunque nel territorio dello Stato e senza approvazione del Governo arruola o arma cittadini, perché militino al servizio o a favore dello straniero, è punito con la reclusione da quattro a quindici anni». «In un ordinamento democratico», conclude Canestrini «soltanto i poteri regolarmente costituiti dello Stato (legislativo ed esecutivo) hanno diritto di decidere sull’uso della forza». È possibile comunque che alcuni degli aspiranti combattenti italiani tenteranno di raggiungere in maniera autonoma il «punto di raccolta» della Legione, a Leopoli, oppure di appoggiarsi ad altri paesi. La Polizia postale sta tenendo sotto controllo i gruppi che potrebbero nascere in Internet, e che potrebbero costituire ipotesi di reato. Il rischio, come ha fatto notare l’ISPI, Istituto per gli studi di politica internazionale, «è che come già accaduto nel 2014-2015 a partire per l’Ucraina possano essere anche militanti estremisti, potenzialmente pericolosi per i loro stessi paesi di origine e per altri stati». C’è un precedente, che è diverso ma che dà però un’idea di cosa possa accadere al ritorno in patria dei cosiddetti “freedom fighters”. Nel 2017 un gruppo di ragazzi italiani, piemontesi, andarono nel Kurdistan siriano per combattere al fianco dei curdi contro lo Stato Islamico. Erano quattro ragazzi e una ragazza. Quest’ultima entrò a far parte delle Ypj, l’Unità di protezione delle donne, tre ragazzi entrarono nelle Ypg, Unità di protezione popolare, mentre l’ultimo volontario affiancò il Tev-Dem, Movimento per una società democratica, non combattente. Al ritorno in Italia i cinque ebbero un ordine di comparizione del tribunale di Torino per la loro «spiccata inclinazione alla violenza e all’uso delle armi […] ravvisabile nei recenti viaggi in Siria a sostegno delle Unità di autodifesa, a loro volta emanazione del Pkk, un’organizzazione terroristica». I cinque, uno dei quali non aveva nemmeno combattuto, vennero indicati come «pericolosi per la società» nonostante si fossero battuti contro lo Stato Islamico. La pubblico ministero chiese di sottoporre i cinque a due anni di sorveglianza speciale. La misura venne imposta solo a Eddi Marcucci, l’unica donna del gruppo, militante no Tav e del centro sociale torinese Askatasuna, che dal marzo 2020 è sottoposta a sorveglianza speciale. Nel suo caso la Corte di Cassazione ha ribadito che non sono necessarie sentenze definitive per «valutare se le condotte siano sintomatiche della pericolosità sociale» di una persona. Questo articolo non è più commentabile. Abbonati al Post per commentare le altre notizie."
93,93,post-2553879,Putin può essere processato per crimini di guerra?,https://www.ilpost.it/2022/03/10/putin-processato-crimini-guerra-ucraina/,2022-03-10 15:38:26,"Putin può essere processato per crimini di guerra?  È molto difficile, per diverse ragioni, anche se ci sono pochi dubbi che la Russia stia violando il diritto internazionale in Ucraina Mercoledì l’esercito russo ha bombardato un ospedale a Mariupol, distruggendo i reparti di pediatria e maternità e uccidendo almeno tre persone (compreso un bambino) e ferendone 17, secondo le autorità dell’Ucraina. Il presidente ucraino, Volodymyr Zelensky, ha definito l’attacco un «crimine di guerra», come aveva fatto nei giorni precedenti per altri bombardamenti russi contro ospedali ed edifici civili, e delle presunte violazioni del diritto internazionale ha già cominciato a occuparsi anche la Corte penale internazionale, il principale tribunale internazionale per crimini di guerra e contro l’umanità. Più proseguono e si intensificano i bombardamenti russi sui civili ucraini – sia nelle città assediate o semi-assediate, sia nei “corridoi umanitari” in violazione dei cessate il fuoco – più crescono le certezze che la Russia stia effettivamente compiendo gravi crimini in Ucraina: la Russia non è accusata solo per il bombardamento a Mariupol, ma anche per esempio per gli attacchi con bombe a grappolo nella zone di Kharkiv e contro un asilo a Okhtyrka, nell’est dell’Ucraina, e per l’uso di bombe termobariche – particolarmente potenti e con effetti più devastanti di quelle ordinarie – in aree densamente popolate dai civili. Per il diritto internazionale, attacchi deliberati e sistematici da parte di un esercito verso obiettivi civili sono un crimine di guerra, così come l’uso di armi particolari; ma come accaduto in passato con molti conflitti è raro che i responsabili ricevano sanzioni e condanne per le loro azioni. Anche nel caso della guerra in Ucraina, provare le eventuali responsabilità per questi crimini sarà un processo lungo e complicato, che potrebbe non portare nemmeno a incriminazioni formali e processi, né di leader militari né di esponenti del governo russo, tra cui il presidente russo Vladimir Putin. È comunque importante che indagini simili vengano avviate, perché aiuteranno a chiarire alcuni degli eventi più gravi della guerra, che sono difficilmente ricostruibili a causa della difficoltà per la stampa di raggiungere e coprire tutte le zone del conflitto. – Leggi anche: Cosa si sa della “cerchia ristretta” di Putin Cosa sono i crimini di guerra  Anzitutto, nel diritto internazionale i crimini di guerra sono definiti da diversi documenti, tra cui trattati e statuti di tribunali (che in generale vincolano solo i paesi che hanno deciso di firmarli e ratificarli). La guerra di per sé non è vietata del tutto: è prevista, e quindi “legale”, ma solo se vengono rispettate determinate regole, che vietano per esempio l’uso di certe armi e i bombardamenti deliberati sui civili. I primi trattati internazionali a regolare la guerra furono le due Convenzioni di Ginevra del 1864 e 1906 e le Convenzioni dell’Aia di inizio Novecento, che furono il risultato di due conferenze di pace che si tennero nella città olandese e che si occuparono per esempio delle armi consentite e di quelle vietate. Alla fine della Seconda guerra mondiale furono negoziate altre Convenzioni di Ginevra, quattro accordi relativi per lo più ai diritti dei prigionieri di guerra, dei malati, dei feriti e dei civili durante un conflitto; nei decenni successivi furono adottati dei protocolli addizionali. I crimini di guerra sono poi definiti da alcuni trattati specifici. Uno di questi è la Convenzione ONU sulle bombe a grappolo, che proibisce l’uso di questo tipo di armi il cui effetto è la dispersione di bomblets, submunizioni, che aggravano notevolmente le conseguenze di un’esplosione. È un trattato che fu firmato nel 2008 da 100 paesi, tra cui non ci sono però Russia, Ucraina e Stati Uniti. La Corte penale internazionale ha giurisdizione in Ucraina? Uno dei testi che oggi definiscono meglio nello specifico i crimini di guerra è l’articolo 8 dello Statuto di Roma, il trattato che istituì la Corte penale internazionale. Il tribunale fu creato nel 2002 con l’obiettivo di perseguire i crimini di guerra, i crimini contro l’umanità, i genocidi e il crimine di aggressione, nelle situazioni in cui i tribunali nazionali non siano in grado di farlo. La giurisdizione della Corte vale però solo per i paesi che hanno deciso di accettarla: l’Ucraina non ha mai firmato lo statuto, la Russia non l’ha mai ratificato, ma ci sono delle cose da dire al riguardo. Nel 2015 l’Ucraina accettò la giurisdizione della Corte per un periodo, nonostante non fosse un paese firmatario. L’allora governo ucraino prese questa decisione per permettere al tribunale di indagare sui presunti crimini commessi dalla Russia durante e dopo l’invasione della Crimea, che iniziò nel febbraio 2014. Nel 2018 il team che seguiva l’indagine disse di credere con ragionevole sicurezza che fossero stati compiuti crimini di guerra nelle regioni orientali dell’Ucraina, dove i separatisti filo-russi nel frattempo avevano iniziato una guerra contro il governo centrale ucraino (prendendo il controllo delle regioni di Donetsk e Luhansk); l’indagine fu poi sospesa a causa della pandemia. L’aver accettato la giurisdizione della Corte fa sì che oggi l’Ucraina non possa rivolgersi direttamente al tribunale per chiedere l’avvio di un’indagine per crimini internazionali, ma permette allo stesso tempo alla Corte di avviare un’indagine di sua iniziativa, se ritiene che ci siano i presupposti per farlo: cosa che è successa nel caso dell’invasione russa in Ucraina. Le permette inoltre, almeno in via teorica, di incriminare sia Vladimir Putin che altri leader russi, pur non potendoli processare in absentia: quindi per processarli bisogna prima arrestarli, e la Corte non ha una propria “polizia”, deve affidarsi a quelle dei singoli stati. Il fatto che la Russia non abbia ratificato lo statuto e non abbia mai accettato la giurisdizione della Corte complica ulteriormente le cose: la Russia non ha infatti l’obbligo legale di cooperare con la Corte o consegnarle gli indagati per sottoporli a un eventuale processo per crimini di guerra. Ci sarebbe la possibilità che la Corte penale perseguisse il leader politico di un paese per il reato di «condurre una guerra d’aggressione», che si verifica in sostanza quando uno stato ne attacca un altro non per autodifesa e senza l’autorizzazione dell’ONU, tramite per esempio invasione, bombardamento o annessione (circostanze molto evidenti nel caso dell’invasione russa in Ucraina). Secondo Philippe Sands QC, esperto di diritto internazionale all’University College London, la Corte non potrebbe però perseguire i leader russi perché la Russia non ha ratificato lo statuto. In teoria l’avvio dell’indagine potrebbe essere chiesta dal Consiglio di Sicurezza dell’ONU, dove però il governo russo ha il potere di veto, e quindi può bloccarne qualsiasi decisione. La Russia aveva già usato il suo potere di veto per bloccare l’avvio di un’indagine della Corte: nel 2014 Russia e Cina misero un veto a una risoluzione che avrebbe dovuto affidare alla Corte il potere di indagare sui gravi crimini internazionali commessi durante la guerra in Siria dalle parti coinvolte, anche dallo schieramento fedele al regime siriano di Bashar al Assad, insieme al quale combattevano i russi. Le difficoltà e le altre opzioni, tutte complicate Alle difficoltà particolari di questo caso, ci sono da aggiungere quelle che deve affrontare praticamente sempre la Corte quando avvia indagini sui crimini di guerra, che sono molto difficili da dimostrare, specialmente quando riguardano militari di alto rango, e ancora di più quando riguardano importanti leader politici, come Putin. Ben Saul, docente di diritto internazionale all’Università di Sydney, ha detto ad ABC: «Si deve dimostrare che [i comandanti o i leader politici] fossero a conoscenza di quello che le loro truppe stavano facendo sul campo di battaglia, che avevano la capacità di imporsi e che però non hanno fatto niente per fermare i loro soldati»: sono accuse molto difficili da dimostrare soprattutto senza la collaborazione del paese coinvolto. Come ha scritto il Wall Street Journal, la dinamica potrebbe cambiare in futuro solamente se a un certo punto Putin perdesse il potere e la nuova leadership russa decidesse di consegnarlo alla Corte penale o di istituire un tribunale ad hoc che giudichi sui crimini internazionali (come successe per esempio in Iraq con l’istituzione di un tribunale speciale che si occupasse dei crimini compiuti dal regime di Saddam Hussein, deposto poco prima, nel 2003). In caso di sconfitta e cambio di regime in Russia si potrebbe anche stabilire un tribunale internazionale ad hoc, come quello di Norimberga alla fine della Seconda guerra mondiale incaricato di processare i capi nazisti. Ci sarebbe anche un’altra possibilità, anche se forse ancora più improbabile: cioè che Putin venga processato da un tribunale nazionale non russo e per crimini non compiuti contro cittadini russi. Si potrebbe fare sulla base della cosiddetta “giurisdizione universale”, cioè quel principio che si basa sull’idea che alcune norme internazionali siano talmente rilevanti da valere per tutti gli stati del mondo, e che tutti gli stati del mondo si debbano impegnare a farle rispettare, a prescindere da dove siano avvenute. Uno dei paesi che sta facendo più ricorso alla giurisdizione universale è la Germania, che a gennaio aveva già condannato un ex funzionario dell’intelligence siriana per crimini contro l’umanità compiuti durante la guerra in Siria. Il procuratore federale tedesco ha annunciato di avere aperto un’indagine sui crimini compiuti dalle truppe russe in Ucraina sulla base proprio della giurisdizione universale. Anche in questo caso, comunque, il problema maggiore per poter avere un processo sarebbe arrestare Putin o altri importanti funzionari russi eventualmente indagati. Questo articolo non è più commentabile. Abbonati al Post per commentare le altre notizie."
94,94,post-2554080,La Russia rischia il default,https://www.ilpost.it/2022/03/10/default-russia/,2022-03-10 14:51:25,"La Russia rischia il default  Cioè di non essere più in grado di pagare i propri debiti a causa dell'economia devastata dalle sanzioni: potrebbe essere un problema soprattutto per i creditori internazionali Con l’inizio dell’invasione russa in Ucraina, è diventata sempre più concreta la possibilità che la Russia vada in default, cioè che non sia più in grado di ripagare il suo debito. Sarebbe un evento eccezionale, le cui conseguenze sono piuttosto difficili da prevedere: per avere un’idea dei suoi effetti – sia sull’economia russa sia sui creditori occidentali – bisognerà aspettare di capire come questo probabile default sarà gestito, e soprattutto se si limiterà ai titoli di stato o si estenderà anche ai bond societari, cioè ai debiti che le imprese russe hanno con i creditori internazionali. Le società di rating e gli analisti sono ormai concordi nel ritenere che un default russo almeno su parte del suo debito di stato sia probabile. La società di rating Fitch l’ha definito «imminente» e ha tagliato il rating del debito di stato russo, come avevano fatto in precedenza anche le altre grosse società di rating internazionale come Moody’s e S&P. Il taglio è stato così grosso che ormai il debito pubblico della Russia è considerato “spazzatura”, come si dice in gergo: significa che chi compra oggi titoli di stato russi corre un altissimo rischio di non essere ripagato. Anche Carmen Reinhart, l’economista a capo della Banca mondiale, ha detto che la Russia (assieme alla Bielorussia) si trova «chiaramente in zona default». Si definisce “default” lo stato di insolvenza in cui il governo di un paese non è in grado (o, più raramente, si rifiuta) di pagare in tutto o in parte il proprio debito. Tecnicamente, la Russia non è ancora in default perché dall’inizio della guerra non ha dovuto ripagare scadenze o interessi sul debito, ma le cose potrebbero cambiare nel giro di poche settimane. Il 16 marzo scade il termine per il pagamento di 107 milioni di dollari di interessi agli investitori stranieri, anche se per questi pagamenti è concesso un “periodo di grazia” di 30 giorni, nel corso dei quali il debitore non è ancora considerato insolvente. Se però il pagamento non arriverà entro il 15 aprile, allo scadere del “periodo di grazia”, la Russia sarà ufficialmente in default. Secondo Reuters, altri pagamenti sono previsti in seguito: uno da 359 milioni di dollari il 31 marzo e uno da due miliardi il 4 aprile (anche in questo caso c’è un “periodo di grazia” di 30 giorni). Per la Russia, sarebbe il primo default su debiti detenuti da creditori internazionali dagli anni successivi al 1917, quando il governo bolscevico appena istituito si rifiutò di pagare i debiti dello zar. La Russia era andata in default anche nel 1998, ma su 40 miliardi di dollari di debiti detenuti internamente: fu proprio a seguito di quella crisi, peraltro, che il presidente russo Vladimir Putin fu eletto, con la promessa di risollevare l’economia. Fino a poche settimane fa, comprare titoli di stato russi era considerato un buon investimento. Il paese ha un debito basso (nel 2020 erano circa 280 miliardi di dollari; l’Italia, per fare un paragone, ha un debito pubblico di circa 2.500 miliardi di euro, cioè circa 2.900 miliardi di dollari), un eccellente rapporto tra il debito e il PIL e – prima della guerra – più di 640 miliardi di dollari in riserve di oro e valute straniere conservate dalla Banca centrale, che rendevano il pagamento del debito praticamente garantito. Le cose sono cambiate radicalmente con l’invasione e dopo l’imposizione delle durissime sanzioni occidentali. Nel giro di pochi giorni, il governo russo è passato da avere una grande disponibilità teorica di liquidi a esserne a corto: le sanzioni hanno ridotto le disponibilità economiche della Russia sia tagliando varie fonti di ricavo sia bloccando più della metà delle riserve che la Banca centrale russa deteneva in valuta straniera: degli oltre 640 miliardi a disposizione, secondo gli esperti ne è rimasta alla Russia meno della metà, il resto è stato congelato dai governi occidentali. Il tutto senza contare che la Russia ha ora una guerra costosissima e probabilmente molto lunga da finanziare. Al momento, dunque, è probabile che la Russia abbia ancora le risorse necessarie per pagare i debiti, ma che si stiano esaurendo rapidamente. Ci sono anche problemi tecnici: il distaccamento del sistema finanziario russo da quello globale provocato dalle sanzioni, assieme ai controlli sui movimenti di capitale imposti dalle autorità russe, ha reso problematica anche l’emissione dei pagamenti: come ha scritto il Washington Post, alla Russia scarseggiano «i mezzi logistici» per pagare il debito. C’è poi un altro elemento inedito che rende probabile un default: alla Russia, in questo momento, ripagare i propri debiti con i creditori internazionali potrebbe convenire poco. Di solito, quando un paese va in default, la conseguenza peggiore che può subire è perdere l’accesso ai mercati internazionali. Se un paese non paga i propri debiti, faticherà a trovare investitori disposti a prestargli altri soldi, e se alla lunga non riesce più a finanziarsi rischia un tracollo completo della sua economia. Per questo, abitualmente, quando un paese va in default il suo governo si affretta a intavolare trattative con i creditori e a dilazionare i pagamenti per ridare fiducia ai mercati e mantenere aperta la possibilità di ottenere nuovi investimenti. Ma la Russia ha già perso l’accesso ai mercati internazionali. A seguito delle sanzioni occidentali, non può ottenere prestiti da otto delle dieci più grandi economie mondiali e, anche senza le sanzioni, la guerra e la crisi economica hanno spaventato grandemente i creditori. La Russia ha già subìto le conseguenze più gravi che di solito si accompagnano a un default e ormai, come ha detto il finanziere Jay Newman a Bloomberg, ripagare il suo debito è «opzionale… a questo punto non è logico che paghino». Questo, ovviamente, è vero soltanto nel breve termine: se la Russia spera di reintegrarsi nell’economia globale, dovrà ristabilire la fiducia dei mercati e trovare il modo di pagare i propri debiti. Questo comunque non è un buon segno per l’economia russa: a corto di liquidi, sotto sanzioni, senza potersi rifinanziare sui mercati e con una costosa guerra in corso, la Russia rischia uno dei peggiori collassi economici degli ultimi decenni. Il problema del default russo, intanto, riguarda soprattutto i creditori internazionali, che detengono una cifra pari a 40 miliardi di dollari di debito russo denominato in dollari ed euro e una pari a 28 miliardi di dollari denominati in rubli. È una somma importante, sulla quale, tra le altre cose, varie banche italiane hanno una certa esposizione: in particolare Unicredit, che è una delle banche europee in assoluto più esposte sull’economia russa, ma anche Intesa Sanpaolo. Non è tuttavia una somma capace di provocare conseguenze disastrose sull’economia mondiale, sia perché non lo hanno fatto default peggiori (nel 2001 l’Argentina fece default su 82 miliardi di dollari di debito) sia perché è improbabile che il governo russo dichiari un default vero e proprio. È più probabile, per esempio, che cercherà di pagare i propri debiti denominati in valuta internazionale con i rubli, che in questo momento sono eccezionalmente svalutati. Di solito i titoli di stato emessi in una valuta si ripagano con la stessa valuta, ma questa settimana il presidente russo Vladimir Putin ha firmato un decreto che obbliga a pagare in rubli i creditori che appartengono a paesi “ostili”. Per i creditori sarebbe una grave perdita, ed è probabile che ci saranno dispute legali sulla questione. Tra le altre cose, è perfino stata avanzata la proposta di usare le riserve russe congelate dalle sanzioni per ripagare i creditori: è comunque una possibilità estremamente remota, che potrebbe provocare anni di contese. Le cose potrebbero peggiorare notevolmente se si rifiutassero di pagare i propri debiti anche le imprese, e non soltanto lo stato russo. L’esposizione dei creditori internazionali alle imprese russe è di oltre 200 miliardi di dollari, che se non fossero pagati (o se fossero pagati in rubli svalutati, come imporrebbe il decreto firmato da Putin) creerebbero grossi problemi. Quest’ipotesi, remota, per ora non si è realizzata: al contrario, il 7 marzo la società di stato russa Gazprom ha pagato 1,3 miliardi di dollari di bond scaduti come previsto dai contratti, anche se non è chiaro se l’abbia fatto per rispettare gli impegni presi o perché non ha fatto in tempo ad adeguarsi alle nuove norme russe. Questo articolo non è più commentabile. Abbonati al Post per commentare le altre notizie."
95,95,post-2553230,Perché telefoni e Internet funzionano ancora in Ucraina,https://www.ilpost.it/2022/03/10/ucraina-telecomunicazioni-russia/,2022-03-10 09:53:03,"Perché telefoni e Internet funzionano ancora in Ucraina  L'esercito russo finora ha attaccato solo parzialmente le infrastrutture per le telecomunicazioni, forse perché non può farne a meno Nei primi giorni dell’invasione dell’Ucraina da parte della Russia, vari esperti di sicurezza informatica avevano segnalato il rischio di attacchi su larga scala verso i sistemi di comunicazione e i siti governativi del paese. Salvo alcuni casi isolati e nonostante le grandi devastazioni nelle città bombardate, Internet continua a essere accessibile in Ucraina e la rete telefonica funziona, sia per effettuare telefonate sia per navigare online, seppure con qualche rallentamento. L’esercito ha limitato gli attacchi sia perché vuole sfruttare le reti ucraine per spiare le comunicazioni, sia per attenuare i gravi problemi ai propri apparati che si sono rivelati meno affidabili del previsto. La comunicazione su Internet, in particolare tramite i social network, si è rivelata fondamentale per il governo dell’Ucraina, sia per aggiornare i cittadini sulle decisioni e le attività dell’esercito sia per fare propaganda. Il presidente ucraino, Volodymyr Zelensky, ha ampiamente utilizzato i propri profili sui social network per comunicare con la popolazione, per dimostrare di essere rimasto a Kiev per affrontare in prima persona l’invasione e per fare pressione nei confronti dei governi esteri, per ottenere aiuti economici e armi. Sui social network in questi giorni è circolata inoltre una grande quantità di fotografie, video e aggiornamenti sui bombardamenti e gli attacchi effettuati dall’esercito russo, spesso contro civili inermi che hanno filmato le scene con i propri smartphone. Sono state rese pubbliche liste dei soldati russi che partecipano all’invasione e sempre online sono state diffuse immagini satellitari, che mostrano con accuratezza la posizione delle colonne di mezzi militari russi in Ucraina. Bloccare la diffusione di queste informazioni e le comunicazioni potrebbe costituire un importante vantaggio per la Russia, ma escludere un intero paese da Internet è pressoché impossibile, soprattutto se non si ha fisicamente il controllo della maggior parte dell’infrastruttura telematica di quel paese. La distruzione dei ripetitori delle reti cellulari e dei principali centri dati all’interno dell’Ucraina potrebbe ridurre sensibilmente le capacità comunicative degli ucraini, ma secondo vari analisti penalizzerebbe fortemente anche la Russia. Spionaggio Mantenere le reti attive consente infatti all’intelligence e all’esercito russi di spiare buona parte delle comunicazioni, specialmente quelle telefoniche. Conoscendo per esempio i numeri di cellulare di funzionari governativi e di ufficiali dell’esercito, si possono attuare attività di spionaggio non solo per rilevare le conversazioni e lo scambio di messaggi, ma anche per ricostruire con una buona approssimazione la posizione geografica dei proprietari dei telefoni. Per lungo tempo, prima delle operazioni russe in Crimea nel 2014, i gestori telefonici dell’Ucraina avevano stretti legami con aziende e manager di telecomunicazioni in Russia. Avendo un ampio controllo su importanti aziende strategiche come quelle telefoniche, il governo russo negli anni si è potuto costruire numerosi punti di accesso nelle reti ucraine, spesso all’insaputa degli stessi gestori di queste infrastrutture. La diffusione di conversazioni private tra esponenti del governo, politici e funzionari ucraini avvenuta in passato dimostra questa capacità della Russia, impiegata soprattutto nelle campagne per screditare il governo ucraino tra la popolazione dell’Ucraina e all’estero. Conservazione L’esercito russo potrebbe avere inoltre deciso di non distruggere le infrastrutture delle telecomunicazioni per poterle sfruttare da subito, nel caso di una fine relativamente rapida della guerra e con la prospettiva di un’occupazione di medio-lungo periodo di un’ampia porzione dell’Ucraina. Le reti mobili e via cavo sono complesse e costose da costruire e mettere in servizio: limitare il più possibile i danni consentirebbe di risparmiare risorse, nell’ambito dell’inevitabile ricostruzione di strade ed edifici. Quando completò l’annessione della Crimea, la Russia impiegò diversi anni prima di ottenere il pieno controllo dei sistemi di comunicazione nella zona. Per tutto il periodo, le reti continuarono a funzionare, ma sotto il precedente gestore ucraino. Il passaggio di poteri non fu una formalità burocratica: l’esercito dispose la perquisizione di alcuni uffici del gestore telefonico Ukrtelecom per ottenere il controllo. Su un’area molto più ampia, come quella dell’intero territorio dell’Ucraina, le difficoltà potrebbero essere ancora più grandi, considerato che difficilmente la Russia potrà esercitare un pieno controllo su tutto il paese. Necessità La mancata distruzione dei sistemi di telecomunicazione e il ridotto numero di attacchi informatici contro l’Ucraina è dipeso inoltre da un altro fattore: l’esercito russo ha bisogno delle infrastrutture del paese per comunicare. E finora, i contatti e la coordinazione tra reparti diversi delle forze impegnate nell’invasione sembrano avere avuto qualche problema. Negli ultimi giorni sono stati segnalati diversi casi in cui soldati russi hanno confiscato smartphone alla popolazione ucraina, per comunicare tra loro e coordinare alcune attività militari. Queste attività sono aumentate in seguito alla decisione del governo ucraino di bloccare le SIM telefoniche russe, in modo che non si possano collegare alla rete mobile del paese. Le autorità ucraine hanno chiesto alla popolazione di segnalare qualsiasi furto di smartphone, in modo da intervenire per bloccare le SIM confiscate dai soldati russi e impedirgli di telefonare o di accedere a Internet. I membri dell’esercito russo che impiegano cellulari con SIM ucraine si espongono inoltre a maggiori rischi di controllo e di intercettazione da parte dell’intelligence dell’Ucraina, che può ottenere informazioni importanti sulla loro posizione e sui piani di azione. I problemi di comunicazione nell’esercito russo sembrano essere piuttosto diffusi, con varie segnalazioni di soldati avvistati mentre utilizzano normali radio ricetrasmittenti, senza sistemi per criptare le comunicazioni. More and more evidence is emerging that the Russian forces rely on civilian radios and mobile phones for their communications. Our source in one invading unit confirms this. This photograph is said to show a civilian radio captured by Ukrainians.https://t.co/ppwYktFsaD — CIT (en) (@CITeam_en) February 28, 2022  Comunicazioni criptate Un anno fa, l’esercito della Russia aveva annunciato con grande enfasi l’introduzione di un nuovo sistema per criptare le comunicazioni tramite cellulare, chiamato “Era”. Avrebbe dovuto consentire di continuare a condividere dati e informazioni tra gli alti comandi e il fronte, anche in territorio nemico, ma a quanto pare il sistema non sta funzionando come atteso. Christo Grozev, direttore esecutivo del sito di giornalismo investigativo Bellingcat, ha raccontato che nei giorni scorsi l’esercito russo ha provato a utilizzare Era da Kharkiv, dove i bombardamenti russi avevano distrutto diversi ripetitori della rete cellulare, senza riuscirci proprio perché la tecnologia di Era si basa sulle reti 3G e 4G. «L’esercito russo è dotato di telefoni sicuri che non possono funzionare nelle aree dove l’esercito russo conduce i propri attacchi» ha commentato Grozev. The idiots tried to use the Era cryptophones in Kharkiv, after destroying many 3g cell towers and also replacing others with stingrays. Era needs 3g/4g to communicate.The Russian army is equipped with secure phones that can't work in areas where the Russian army operates. — Christo Grozev (@christogrozev) March 7, 2022  Proprio a causa di questi problemi di comunicazione, il 7 marzo l’intelligence dell’Ucraina ha intercettato alcune conversazioni tra funzionari russi, avendo conferma della morte del generale Vitaly Gerasimov a Kharkiv. Nella telefonata intercettata, un responsabile dell’intelligence russa diceva di non potere utilizzare i sistemi di comunicazione sicura e di essere quindi su una linea non protetta gestita con una SIM ucraina, quindi facilmente intercettabile dall’intelligence ucraina. Questo articolo non è più commentabile. Abbonati al Post per commentare le altre notizie."
96,96,post-2553538,Il primo storico McDonald’s in Russia,https://www.ilpost.it/2022/03/09/primo-mcdonalds-russia/,2022-03-09 14:06:23,"Il primo storico McDonald’s in Russia  Il 31 gennaio 1990 migliaia di persone aspettarono ore in coda per assaggiare per la prima volta il cibo di un fast food occidentale In questi giorni, a seguito dell’invasione russa in Ucraina, moltissime grandi aziende stanno sospendendo le loro attività in Russia, compresa la catena di fast food americana McDonald’s, che ha chiuso temporaneamente i suoi 850 ristoranti nel paese. Tra questi c’è anche il primo e storico McDonald’s della storia dell’Unione Sovietica, che aprì il 31 gennaio 1990, in piazza Pushkin a Mosca. Una signora mangia un hamburger il giorno dell’inaugurazione del ristorante, il 31 gennaio 1990 (AP Photo/Rudy Blaha) «Se non puoi andare in America, vieni al McDonald’s a Mosca» diceva uno slogan andato in onda nel 1990 sulla tv di stato in Unione Sovietica proprio per promuovere l’apertura di quel punto vendita. Fu un evento di grande impatto simbolico nella progressiva apertura al capitalismo e alla cultura occidentale del blocco sovietico, iniziata in quegli anni da Michail Gorbaciov. Nel 1985, quando Gorbaciov venne eletto segretario del Partito Comunista dell’Unione Sovietica – la massima carica politica – i paesi dell’Unione arrivavano da anni di sostanziale immobilismo. Il potere era gestito da una burocrazia ministeriale imponente e inefficiente, e da una struttura di partito che non riusciva più a dare impulso all’economia. Tra le molte conseguenze di questa situazione, anche l’offerta gastronomica delle città russe era diventata particolarmente povera e piatta. Nei ristoranti moscoviti, per esempio, mancava sempre qualcosa dal menù e il servizio era spesso scadente. Non era insomma particolarmente attraente andare a mangiare fuori. Probabilmente per questo motivo, e anche per un’attenta campagna pubblicitaria, all’apertura del primo McDonald’s a Mosca si creò una fila lunghissima fin dalle 4 di mattina del giorno dell’inaugurazione. L’apertura di un ristorante così spiccatamente occidentale fu possibile per via dalle politiche di Gorbaciov, che con il suo esteso piano di riforme cercò di inserire elementi dell’economia di mercato nella stagnante economia pianificata sovietica. Era un periodo di grande fermento politico: poche settimane prima il blocco sovietico aveva mostrato grossi segni di cedimento con la caduta del Muro di Berlino, a novembre del 1989, un evento che ebbe ripercussioni politiche in molte repubbliche socialiste, alimentando i movimenti indipendentisti. In questo contesto, l’imprenditore canadese George Cohon – già a capo di McDonald’s Canada – poté concretizzare il progetto di aprire un suo ristorante in Russia, un’idea che gli era venuta diversi anni prima, nel 1976, quando incontrò alcuni funzionari sovietici alle Olimpiadi di Montreal. Dopo quattordici anni di negoziati con le autorità locali ci riuscì, e lo fece in grande stile, aprendo quello che all’epoca era il McDonald’s più grande al mondo, con 900 coperti. Investì 50 milioni di dollari nel progetto e fu presente il giorno dell’inaugurazione, tagliando il nastro con un paio di enormi forbici. Nel centro di Mosca, a meno di due chilometri dalla piazza Rossa, si formarono file lunghe chilometri di persone curiose di assaggiare il gusto occidentale, e disposte ad aspettare ore in piedi per farlo. Il giorno dopo l’inaugurazione l’inviato a Mosca del Washington Post Michael Dobbs scrisse: “Dicci un po’, com’è questo Beeg Mak?” urla una vecchia matrona con i capelli tinti di rosso, mentre guarda con sospetto la fila di migliaia di moscoviti a tre isolati dal Cremlino. “Il Bolshoi Mak, compagni” risponde Negilko [un commesso del ristorante, ndr] stringendo tre bandiere di carta del McDonald’s in una mano e una busta piena di piatti e bicchieri nell’altra.“Il Bolshoi Mak è qualcosa che non avete mai assaggiato prima”. Dobbs intervistò diverse persone in fila. Gena Popov, un meccanico che era insieme alla moglie, gli disse per esempio che un loro grosso problema era «trovare un posto decente in cui mangiare. Questo ristorante sembra diverso già da fuori. Tutto è così pulito e luccicante». Molte persone si lamentarono però dei prezzi: un menù si aggirava sui 7-8 rubli, che all’epoca erano metà dello stipendio medio giornaliero in Russia. Il secondo McDonald’s a Mosca aprì nel 1993, quando l’Unione Sovietica non esisteva più, e fu anche quella volta un evento di grande portata, confermando come per certi versi i ristoranti McDonald’s simboleggiarono la fine dell’epoca sovietica. Partecipò all’inaugurazione persino il presidente russo Boris Eltsin. Oggi l’area intorno alla piazza Rossa e al Cremlino è disseminata di McDonald’s e Burger King, alcuni dei quali hanno le scritte sul logo in alfabeto cirillico. Questo articolo non è più commentabile. Abbonati al Post per commentare le altre notizie."
97,97,post-2552994,Cosa si sa della “cerchia ristretta” di Putin,https://www.ilpost.it/2022/03/09/cerchia-ristretta-putin/,2022-03-09 10:26:20,"Cosa si sa della “cerchia ristretta” di Putin  Negli anni il presidente russo si è creato una rete di stretti collaboratori e funzionari spesso più conservatori e radicali di lui  Negli ultimi anni la Russia di Vladimir Putin è diventata sempre più autoritaria allontanandosi progressivamente dagli standard democratici occidentali. Gran parte del potere è concentrata nelle mani del presidente, che si serve di una ristretta cerchia di consiglieri, funzionari e ministri per indirizzare l’azione di governo. Le modalità con cui questo avviene sono però poco trasparenti, non codificate, poiché i membri di questa cerchia non fanno parte di un’istituzione unica, ma hanno ruoli diversi e spesso non sono in contatto tra loro. In seguito all’aggressione militare russa nei confronti dell’Ucraina, un’iniziativa della cerchia di collaboratori di Putin è stata citata come una delle poche possibilità di fermare la guerra, attraverso una qualche manifestazione di dissenso o, più concretamente, attraverso un complotto ai danni del presidente. Non c’è al momento nessun elemento che suggerisca che qualcosa di simile possa accadere, perché se già è difficile individuare chi siano le persone più potenti intorno a Putin è ancora più complesso capire cosa pensino e come si pongano rispetto alla guerra. In questi anni, poi, molti dei collaboratori più fidati di Putin si sono dimostrati ancora più conservatori e radicali di lui. I membri della cerchia di Putin vengono a volte chiamati siloviki, un’espressione intraducibile in italiano che deriva dal sostantivo sila, cioè “forza”. Uno dei pochi che hanno tentato di raccontare in maniera sistematica la rete di potere che si è sviluppata attorno a Putin è l’analista politico russo Evgeny Minchenko, che in passato lavorò con il partito di Putin, Russia Unita. Nel 2012, Minchenko pubblicò uno studio molto citato che conteneva un diagramma della classe dirigente russa, chiamata da lui Politburo 2.0, con riferimento all’ufficio politico del vecchio Partito Comunista dell’Unione Sovietica. Poi nel 2017 ne pubblicò una versione aggiornata, in cui diede conto dei cambiamenti avvenuti dopo l’annessione della Crimea del 2014. Dopo quell’evento, i rapporti diplomatici tra Russia e Occidente iniziarono a deteriorarsi, mentre la cerchia di Putin si consolidò e si strinse intorno al presidente, che diventò negli anni successivi l’elemento centrale e indiscutibile di questo sistema di potere. Alexander Bortnikov a sinistra e Nikolai Patrushev a destra, giugno 2019 (Mikhail Klimentyev, Sputnik, Kremlin Pool Photo via AP) Alcuni dei siloviki sono persone che Putin conosce bene, amici di lunga data con cui condivide la città di origine – San Pietroburgo – e la prima fase della sua esperienza politica. Il rapporto di amicizia e collaborazione tra loro continuò poi mentre Putin faceva carriera, prima come capo dei servizi segreti federali (FSB) nel 1998, poi come primo ministro nel 1999 e infine come presidente nel 2000. «Ha mantenuto quel buon senso di appartenenza con i ragazzi di San Pietroburgo» disse una volta Anatoly Rakhlin, allenatore di judo di Putin. «Non se li è portati dietro per il loro bell’aspetto, ma perché si fida». Uno di questi è Nikolai Patrushev, segretario del Consiglio di sicurezza nazionale (un organo consultivo di cui si avvale il presidente su questioni di sicurezza nazionale). Poi ci sono Alexander Bortnikov, capo dell’FSB, e Sergei Naryshkin, a capo dell’intelligence internazionale. Sono tutti più o meno coetanei, nati all’inizio degli anni Cinquanta. Patrushev è considerato uno dei consiglieri più fidati di Putin, nonché uno dei più ostili nei confronti dei paesi occidentali, più dello stesso Putin. In un’intervista lo scorso settembre aveva sostenuto che in Occidente «padre e madre vengono rinominati “genitore numero uno” e “genitore numero due”» e che «in certi posti si è arrivati persino a legalizzare il matrimonio con gli animali». Secondo l’editore moscovita Konstantin Remchukov, l’élite politica che ruota intorno a Putin ha offerto alla presidenza russa un’ideologia, basata essenzialmente sulla contrapposizione con l’Occidente, sull’Ucraina come minaccia all’integrità russa e sulla Russia come baluardo dei valori tradizionali. Parlando con il New York Times, Remchukov lo ha definito «un tentativo collettivo di formare una contro-ideologia, dal momento che Putin, un’ideologia, non ce l’ha. L’idea chiave è che tutti siano contro la Russia». Durante la bizzarra e assai commentata riunione del Consiglio di sicurezza avvenuta poco prima dell’invasione, Naryshkin è stato protagonista di un episodio molto discusso: Putin lo ha rimbeccato più volte visibilmente seccato, chiedendogli di «parlare chiaro» ed esprimere il suo sostegno al riconoscimento delle repubbliche autoproclamate di Donetsk e Luhansk. Molti commentatori occidentali lo avevano interpretato come un segnale di debolezza del sistema di potere di Putin, e come un’ulteriore manifestazione del suo isolamento anche rispetto ai collaboratori della sua cerchia. Secondo il giornalista e studioso russo Andrei Soldatov, però, Putin si stava semplicemente divertendo a stuzzicare Naryshkin. «A Putin piace prendere in giro i suoi più stretti collaboratori» ha detto Soldatov a BBC. «Voleva solo farlo sembrare uno sciocco». Un altro elemento che ha fatto nascere sospetti intorno alla tenuta del sistema di potere di Putin in queste settimane è stata la riunione con lo stato maggiore militare avvenuta tre giorni dopo l’inizio dell’invasione, le cui foto sono state pubblicate dai media di tutto il mondo. Nelle immagini si vede Putin all’estremo di un lungo tavolo, a metri di distanza dal ministro della Difesa Sergei Shoigu e dal generale Valery Gerasimov, evidentemente intenti ad aggiornarlo sull’andamento delle operazioni militari in Ucraina. L’obiettivo dell’esercito russo era di occupare Kiev in tempi brevi, cosa che però non si è verificata: Gerasimov e Shoigu erano incaricati di portare a termine questo obiettivo. A sinistra Gerasimov, a destra Shoigu (Alexei Nikolsky, Sputnik, Kremlin Pool Photo via AP) Nonostante i rallentamenti dell’offensiva militare, Soldatov ritiene che Putin si fidi ancora di loro due, in particolare di Shoigu, che sarebbe il membro della sua cerchia più influente di tutti. Come ha raccontato proprio Soldatov in un articolo uscito su Foreign Affairs, scritto insieme alla giornalista Irina Borogan, Shoigu è stato il protagonista di un importante cambiamento di equilibrio all’interno del sistema di potere in Russia. Nei primi anni in cui Putin era presidente, l’esercito non era coinvolto nelle decisioni politiche ed era più che altro subordinato ai servizi di sicurezza. Dal 2014 a questa parte, invece, l’esercito ha accresciuto la propria influenza politica, si è modernizzato e organizzato in modo più efficiente, diventando «una delle più importante istituzioni della Russia di Putin». Tutto ciò si deve principalmente a Shoigu, un funzionario che per anni non ha ricevuto molte attenzioni in Occidente. Shoigu è originario di Tuva, una regione al confine con la Mongolia. Negli anni Novanta, sotto la presidenza di Boris Eltsin, si fece conoscere in Russia come ministro per le situazioni di emergenza, una carica inventata da lui stesso che lo portò a visitare luoghi colpiti da calamità naturali o terrorismo insieme a squadre di soccorritori speciali. Shoigu riuscì così a costruirsi un’immagine di funzionario coraggioso e pragmatico, apprezzato sia dal governo che dalle persone comuni. Questa sua attitudine portò Putin a nominarlo ministro della Difesa nel 2012, nonostante non avesse nessuna esperienza militare (di formazione è ingegnere). Tuttavia, negli anni, Shoigu è riuscito a far guadagnare prestigio all’esercito, soprattutto con i successi militari conseguiti con le operazioni in Crimea nel 2014 e in Siria nel 2016. «Chiunque cerchi di capire perché Putin ha acconsentito a inviare truppe, carri armati e caccia in una rischiosissima invasione militare in Ucraina, dovrebbe guardare prima alla trasformazione dell’esercito russo avvenuta sotto il comando del potente capo della Difesa», hanno scritto Soldatov e Borogan. Per quanto possa sembrare strano, Putin costituisce la parte più pragmatica, il “centro” dell’ideologia conservatrice di cui si è alimentato il suo partito negli ultimi anni. Circa un mese prima dell’invasione, il capo dell’ufficio di Mosca del New York Times, Anton Troianovski, scriveva: «Alcuni analisti russi vedono ancora in Putin una sfumatura pragmatica. Considera ed esamina sia i proclami paranoici di confidenti come Patrushev che le idee più sobrie di collaboratori come il primo ministro Michail Mishustin», incaricato principalmente degli affari economici. Dagli avvenimenti delle ultime settimane, sembra evidente che la fazione più radicale abbia prevalso. Lo dimostra anche il fatto che i suggerimenti del ministro degli Esteri Sergei Lavrov di mantenere i rapporti diplomatici con l’Occidente siano stati ignorati: si ritiene infatti che Lavrov, nonostante partecipi regolarmente agli incontri della cerchia di Putin, sia stato escluso dai processi decisionali che riguardano la questione ucraina. Il suo ruolo è principalmente quello di presentare al mondo le scelte russe. Tra i membri della cerchia – che in totale sarebbero poco più di una ventina – ci sono anche alcuni imprenditori, i cosiddetti oligarchi, tra cui Gennady Timchenko, il cui yacht è stato recentemente sequestrato a Sanremo, in Liguria, e i fratelli Boris e Arkady Rotenberg, che fanno parte di una delle famiglie più ricche della Russia: gestiscono il gruppo SGM, specializzato nella costruzione di infrastrutture per il trasporto di gas e petrolio. Un aspetto importante da considerare è che la rete di funzionari, imprenditori e ministri che ruotano attorno a Putin è strettamente dipendente da lui. Secondo Minchenko, Putin è stato attento a dividere i vari membri della cerchia, per evitare che si formassero coalizioni contro di lui. Raramente i membri si incontrano tutti insieme. «Senza di lui il sistema non funzionerebbe, perché ciascuno ha una connessione personale con Putin». Questo articolo non è più commentabile. Abbonati al Post per commentare le altre notizie."
98,98,post-2552986,La storia dei fratelli Klitschko,https://www.ilpost.it/2022/03/08/fratelli-klitschko-vitali-wladimir-kiev-ucraina/,2022-03-08 22:53:13,"La storia dei fratelli Klitschko  Il loro legame fu il segreto dei successi ottenuti nella boxe mondiale: ora Vitali Klitschko, sindaco di Kiev, e suo fratello Wladimir si sono arruolati per combattere di nuovo Tra i civili che si sono arruolati nella riserva militare per difendere la capitale Kiev dall’invasione russa dell’Ucraina ci sono anche i fratelli Klitschko. Fino a pochi anni fa Vitali e Wladimir erano conosciuti in tutto il mondo come pugili di successo, fra i migliori pesi massimi non solo della loro generazione, ma nella storia della boxe professionistica. Da quando hanno smesso di combattere, però, sono tornati in Ucraina: il maggiore, Vitali, è entrato in politica e dal 2014 è sindaco di Kiev, mentre Wladimir lo ha raggiunto a inizio anno per unirsi alla difesa della città. In una delle sue ultime interviste da Kiev, Vitali Klitschko ha ribadito quello che con suo fratello sta dicendo dall’inizio del conflitto alle televisioni di mezzo mondo, sfruttando la loro popolarità: «Sono certo solo di una cosa, che non abbandoneremo mai Kiev. Per ogni palazzo, ogni strada, ogni posto di blocco, combatteremo anche fino alla morte. Nessuno vuole morire, ma se sarà necessario difenderemo i nostri figli e le nostre famiglie. Stanno distruggendo le nostre case, ci vogliono prigionieri, ma questo non succederà mai. Sono grato a ogni patriota pronto a difendere la sua casa e il nostro futuro». La loro storia rispecchia in un certo senso quella dell’Ucraina moderna e la direzione che una parte del paese vorrebbe prendere, in rottura con il passato sovietico, rivolta al mondo occidentale e in particolare all’Europa. Vitali e Wladimir Klitschko sono nati negli anni Settanta in due paesi diversi dell’Asia Centrale. Il primo nel 1971 a Belovodskoe, città kirghisa al confine con l’attuale Kazakistan; il secondo cinque anni dopo e più a nord, a Semej, città kazaka al confine con la Russia. La loro famiglia era solita spostarsi frequentemente tra i paesi dell’Unione Sovietica perché il padre era un colonnello dell’aviazione: le loro origini, come tengono sempre a specificare, sono però ucraine. Dopo aver passato i primi anni spostandosi da un angolo all’altro dell’Unione Sovietica, e non solo, i Klitschko vennero infine trasferiti da Praga a Kiev, che divenne la loro città. Ai due fratelli venne impartita un’istruzione prettamente sovietica, compresa la difesa personale e l’uso delle armi. Poi, nel 1986, il padre fu tra i primi a essere inviati alla centrale nucleare di Chernobyl per contenere i danni provocati dall’esplosione di uno dei reattori. Insieme a centinaia di altri militari fu esposto a radiazioni, nel suo caso non immediatamente letali, ma che negli anni contribuirono all’insorgere di una forma tumorale che nel 2011, a 64 anni, ne provocò la morte. Le carriere negli sport da combattimento dei due fratelli iniziarono in quel periodo, prima con karate e kickboxing, arti marziali allora vietate in Unione Sovietica perché ritenute occidentali. Nel 1989 però il kickboxing fu reso legale, e Vitali diventò in breve tempo campione ucraino e sovietico dei pesi massimi. Grazie alle vittorie, i due fratelli vennero invitati a gareggiare negli Stati Uniti. Per loro fu un’esperienza fondamentale: cresciuti sotto il regime sovietico, il tempo passato in America da lì in poi ne cambiò completamente la percezione del mondo, tanto da descrivere ancora oggi l’istruzione ricevuta in Unione Sovietica come un «lavaggio del cervello». Tornati in Ucraina, Vitali si diede alla boxe con il club sportivo dell’esercito, e Wladimir lo seguì. Agli inizi degli anni Novanta, però, la disgregazione dell’Unione Sovietica e la confusione che ne seguì rischiarono di ostacolare le loro carriere. Fortunatamente, un club pugilistico tedesco alla ricerca di nuovi atleti notò Vitali ai Campionati del mondo per dilettanti di Berlino e lo ingaggiò. A pochi giorni dal debutto con la squadra tedesca, tuttavia, Vitali dovette fermarsi per una squalifica maturata precedentemente: fu così che il suo posto fu preso momentaneamente da Wladimir, che se la cavò ugualmente. Wladimir Klitschko al suo ultimo incontro di boxe, nel 2017 (Getty Images) La Germania divenne una sorta di paese adottivo per i due fratelli, che da lì iniziarono due delle più grandi carriere nella boxe contemporanea. A detta di molti la loro vera forza, oltre a doti naturali e altre acquisite con anni di allenamenti, fu il legame fraterno, talmente evidente da unirli in una sola carriera: quella dei Klitschko, più che di Vitali e Wladimir. Per una promessa fatta ai genitori, non si sono mai affrontati in combattimento. Eppure per chi li ha allenati sono sempre stati due pugili molto diversi: Vitali più resistente ma meno malleabile, Wladimir più stratega e meno resistente. Tra le varie federazioni della boxe, Vitali è stato campione dei pesi massimi per un totale di 7 anni e 5 mesi. È il pugile che ha ottenuto la sua prima cintura da campione del mondo nel minor tempo: il 26 giugno 1999 contro il britannico Herbie Hide gli bastarono due round, meno di quanto impiegò Mike Tyson nel 1986 contro il canadese Trevor Berbick. Wladimir invece ha avuto la carriera più lunga e famosa tra i due. È stato campione olimpico nel 1996 ed è stato campione del mondo dei pesi massimi più a lungo di qualsiasi altro pugile: 12 anni in due intervalli diversi. Il loro interesse nella politica nacque mentre erano ancora pugili. Nel 2004, dopo la cosiddetta “rivoluzione arancione” nata dalle accuse di brogli nei confronti del partito di maggioranza filo-russo, sostennero pubblicamente Viktor Yushchenko, il candidato filo-europeo. Quando vennero indette nuove elezioni, quest’ultimo le vinse contro Viktor Yanukovych, il presidente che era stato accusato di brogli, e che anni dopo sarebbe tornato al potere prima di essere deposto definitivamente con la rivoluzione del 2014. Vitali Klitschko in piazza Maidan nel 2014 (AP Photo/Sergei Chuzavkov) Nel 2005 Vitali divenne consigliere di Yushchenko. Nello stesso anno, in concomitanza con il suo primo ritiro dalla boxe, si candidò alle elezioni di Kiev denunciando la corruzione del candidato principale, il finanziere Leonid Chernovetskyi. Ricevette il 26 per cento dei voti e andò all’opposizione. Si candidò nuovamente nel 2008 — assumendo l’ex sindaco di New York Rudy Giuliani come consigliere — ma venne ancora battuto da Chernovetskyi, verso il quale mise in piedi una protesta occupando il consiglio comunale. Successivamente fondò il partito di centrodestra Alleanza Democratica per la Riforma (UDAR), il quale ricevette il sostegno di diversi partiti europei per il suo ruolo di argine all’influenza russa in Ucraina. Nel 2012, con una quarantina di candidati del suo partito, venne eletto in parlamento; l’anno successivo fu coinvolto nelle proteste note come Euromaidan, nate dalla sospensione degli accordi di alleanza con l’Unione Europea voluta dall’allora presidente Yanukovych. Insieme al fratello divenne una delle figure più in vista nelle proteste, durante le quali si ritirò per la seconda e ultima volta dalla boxe. Dopo la deposizione di Yanukovych, prese parte alle elezioni comunali, dove fu eletto con il 57 per cento delle preferenze. Da allora è stato rieletto sindaco di Kiev due volte, nel 2015 e nel 2020, facendo della lotta alla corruzione e dell’avvicinamento all’Europa i suoi punti principali. Negli ultimi anni, insieme a Wladimir, è stato sostenitore del candidato presidente Petro Poroshenko — considerato il successore di Yushchenko — in carica dal 2014 al 2019 e poi sconfitto dall’attuale presidente Volodymr Zelensky alle ultime elezioni. In questi giorni Poroshenko è impegnato come i Klitschko tra i volontari nella difesa di Kiev. Oltre ai due fratelli, tra i volontari che si sono arruolati nell’ultimo mese ci sono anche l’attuale campione del mondo ucraino dei pesi massimi, Oleksandr Usyk, e un altro pugile di fama internazionale, Vasyl Lomachenko, tra i più forti atleti dilettanti di sempre, ex campione del mondo dei pesi leggeri. Questo articolo non è più commentabile. Abbonati al Post per commentare le altre notizie."
99,99,post-2552693,Sono tempi difficili per chi compra grano da Ucraina e Russia,https://www.ilpost.it/2022/03/08/guerra-grano-esportazioni-russi-ucraina/,2022-03-08 14:58:10,"Sono tempi difficili per chi compra grano da Ucraina e Russia  Soprattutto per alcuni paesi del Nord Africa e del Medio Oriente, specialmente se già in difficoltà economiche All’inizio del Novecento l’Ucraina era soprannominata “il granaio d’Europa”, perché nelle sue grandi pianure si coltivavano molti cereali. Ancora oggi il paese è uno dei maggiori esportatori al mondo di grano, almeno secondo gli ultimi dati disponibili: il quinto, dopo Russia, Stati Uniti, Canada e Francia. E insieme Russia e Ucraina sono responsabili di quasi un terzo delle esportazioni complessive di grano. Per questo l’invasione russa dell’Ucraina, che ha subito bloccato i porti sul mar Nero, ha già fatto aumentare il prezzo del grano e probabilmente causerà grossi problemi ai paesi che fanno più affidamento sulle importazioni dall’Europa orientale. Sono perlopiù paesi del Nord Africa e del Medio Oriente, dove il clima caldo e secco non favorisce la coltivazione del cereale. Secondo i dati dell’International Trade Centre, un’agenzia congiunta dell’Organizzazione mondiale del commercio (WTO) e delle Nazioni Unite, nel 2020 l’Egitto è stato il paese che ha speso di più per importare grano e il terzo per quantità di grano importata, dopo Indonesia e Turchia: il 60 per cento lo ha acquistato dalla Russia, il 26 per cento dall’Ucraina, solo il restante 14 per cento da altri paesi. Il ministero per l’Approvvigionamento e il Commercio interno egiziano ha detto che le attuali scorte di grano sono sufficienti per almeno quattro mesi di consumo e sta cercando di fare accordi per acquistarne altrove. Intanto, secondo quanto riferito a Bloomberg da un membro della Camera di commercio egiziana, al Cairo il prezzo del pane non sovvenzionato dallo stato è aumentato del 50 per cento dalla scorsa settimana (l’Egitto ha un decennale programma di sussidi che permette di acquistare pane a prezzi calmierati al 70 per cento della popolazione). L’aumento del prezzo del grano per via della guerra potrebbe danneggiare moltissimo anche il Libano, paese che peraltro da più di due anni sta vivendo una gravissima crisi economica e che in rapporto al numero di abitanti importa grano più o meno quanto l’Egitto. Nel 2020 l’81 per cento delle sue importazioni di grano provenivano dall’Ucraina, il 15 per cento dalla Russia. Le attuali riserve di grano del Libano possono durare per un mese e mezzo, ha detto ad AFP Ahmad Hoteit, rappresentante degli importatori di grano libanesi: la capacità del paese di accumularne è stata compromessa dalla grande esplosione al porto di Beirut nel 2020. Altri paesi che importano grano soprattutto dall’Ucraina – e secondariamente dalla Russia – sono la Libia e la Somalia. Pure il World Food Programme, l’organizzazione umanitaria delle Nazioni Unite che fornisce risorse alimentari nelle zone del mondo dove si soffre la fame, ha acquistato il 70 per cento delle sue riserve di grano del 2021 dall’Ucraina e dalla Russia: in futuro potrebbe avere difficoltà ad aiutare le popolazioni in difficoltà alimentari. Nel 2020 l’Ucraina è stata il primo paese esportatore di grano anche per l’Indonesia, la cui dipendenza dai cereali est-europei è però più ridotta, dato che il paese importa comparabili quantità di grano anche da Argentina, Canada, Stati Uniti e Australia. Generalmente, finora il grano russo e ucraino è stato preferito da quei paesi che per vicinanza geografica spendevano meno a importarlo dall’Europa orientale piuttosto che dall’America: saranno loro i più danneggiati dalla guerra, soprattutto nella misura in cui faticheranno ad acquistare il grano a prezzi maggiori da esportatori più distanti. Un caso notevole è la Turchia, dopo l’Indonesia secondo paese al mondo per tonnellate di grano importate nel 2020: il 67 per cento dalla Russia, l’11 per cento dall’Ucraina. Ismail Kemaloglu, ex capo dell’azienda statale turca che si occupa dell’acquisto di cereali, ha detto al Financial Times: «La guerra aumenterà ancora di più il costo del cibo. L’aspetto più critico per la Turchia è che il Mar Nero offriva un vantaggio logistico ed economico. I prezzi aumenteranno molto quando compreremo dagli Stati Uniti o dall’Australia». Kemaloglu ha parlato di un aumento ulteriore perché anche prima che la Russia invadesse l’Ucraina i prezzi del grano erano cresciuti in tutto il mondo a causa della crisi economica dovuta alla pandemia da coronavirus e a raccolti scarsi in Canada, Stati Uniti e Argentina. Poi il 24 febbraio, giorno di inizio dell’invasione, il valore dei futures americani sul grano ha raggiunto e superato quello più alto degli ultimi dieci anni, risalente all’estate del 2012 (i futures sono contratti che si acquistano in borsa e impegnano chi li stipula a comprare un bene a un prezzo prefissato in una data concordata: in sostanza, i mercati hanno scommesso che il prezzo del grano continuerà ad aumentare). Dall’inizio dell’anno questo valore è aumentato di più del 40 per cento e ha superato quelli toccati tra il 2007 e il 2008, anni in cui la produzione di cereali diminuì molto in Russia, in Australia e in altri paesi esportatori: il conseguente aumento del prezzo del grano fomentò grandi proteste in una quarantina di paesi, da Haiti alla Costa d’Avorio. Anche tra il 2009 e il 2010 ci fu un aumento del prezzo del grano, che si ritiene abbia influenzato i fatti delle cosiddette primavere arabe. È comunque difficile fare previsioni sull’impatto della guerra in Ucraina sugli approvvigionamenti di grano e sulle risorse alimentari più in generale. Il grano è coltivato in tante parti diverse del mondo e l’assenza di quello ucraino (ed eventualmente russo) dal mercato non è del tutto irrimediabile. Molto però dipende da quanto durerà la guerra: per il momento il conflitto ha semplicemente bloccato le spedizioni delle forniture di cereali, ma potrebbe anche impedire agli agricoltori ucraini di procedere con la semina di questa primavera, riducendo la produzione mondiale. In Russia dovrebbero esserci meno problemi da questo punto di vista, ma le sanzioni economiche imposte dalla comunità internazionale al paese potranno avere a loro volta un forte impatto. Il notevole aumento del valore dei futures è probabilmente influenzato dalla previsione che la crisi in Ucraina non si risolverà a breve. Per l’Italia l’impatto della guerra sul mercato del grano non sarà paragonabile a quello di altri paesi, anche se per alcuni produttori potrebbe farsi sentire. Secondo un’analisi di Confagricoltura riportata dal Corriere della Sera, nei primi dieci mesi del 2021 l’Italia ha importato 122mila tonnellate di grano tenero (quello con cui si fa il pane) dall’Ucraina e 72mila dalla Russia: quantità che messe insieme sono circa il 5 per cento del totale. Per quanto riguarda il grano duro (quello con cui si fa la pasta), non ne è stato importato dall’Ucraina, ma dalla Russia sì: 51mila tonnellate, pari al 2,5 per cento del totale. Il vicepresidente di Confagricoltura Matteo Lasagna ha spiegato che per la produzione alimentare e l’agricoltura italiane saranno molto più rilevanti l’aumento del prezzo del gas (che tra le altre cose viene usato tantissimo per poter produrre i fertilizzanti) e di quello del mais, un altro cereale di cui l’Ucraina è grande produttrice e con cui si nutre il bestiame: nei primi dieci mesi del 2021 l’Italia ha importato il 40 per cento del mais che usa, l’11 per cento del quale proveniva dall’Ucraina. Questo articolo non è più commentabile. Abbonati al Post per commentare le altre notizie."
100,100,post-2552680,I “corridoi umanitari” secondo la Russia,https://www.ilpost.it/2022/03/07/corridoi-umanitari-secondo-la-russia/,2022-03-07 16:51:09,"I “corridoi umanitari” secondo la Russia  Sembrano più uno strumento per ottenere successi militari, che per garantire la fuga sicura dei civili dalle città bombardate: ed è una strategia che si era già vista in Siria Lunedì, per la terza volta nel giro di tre giorni, non è stato possibile garantire la creazione di “corridoi umanitari” per evacuare i civili da alcune città ucraine bombardate dall’esercito russo. Nei primi due casi, che hanno riguardato soprattutto Mariupol, dove la situazione è particolarmente critica, l’evacuazione non è mai iniziata o è stata interrotta nelle sue prime fasi, a causa della violazione dei cessate il fuoco che testimoni e giornalisti sul posto hanno attribuito soprattutto ai militari russi, che hanno colpito e ucciso civili in fuga (la Russia ha dato invece la colpa all’Ucraina). Nel terzo caso ci si è fermati prima: la proposta russa di cessate il fuoco per permettere ai civili di lasciare alcune città non è stata nemmeno presa in considerazione dal governo ucraino, che attraverso un portavoce del presidente Volodymyr Zelensky l’ha definita «inaccettabile» e «immorale». La Russia proponeva infatti la creazione di “corridoi umanitari” che avrebbero portato i civili ucraini in Russia e in Bielorussia (paese alleato della Russia), e non come chiedeva il governo di Kiev nelle zone dell’Ucraina occidentale non ancora colpite dai bombardamenti. Di fatto proponeva di mandarli nei territori degli stessi paesi aggressori. L’impossibilità finora di creare dei “corridoi umanitari” sembra essere stata più espressione di una precisa volontà del governo russo, che il frutto di incidenti o incomprensioni tra le due parti in guerra. Un argomento usato da chi sostiene questa tesi è che non sarebbe la prima volta, considerato che qualcosa di molto simile si era già visto durante la guerra in Siria, quando la Russia era intervenuta militarmente a fianco del regime di Bashar al Assad e dove le violazioni dei cessate il fuoco e gli attacchi contro i civili che attraversavano i “corridoi umanitari” non erano eventi rari. – Leggi anche: Sta tornando la storia? I “corridoi umanitari” sono zone demilitarizzate che non possono essere oggetto di attacchi o bombardamenti per un certo periodo di tempo concordato tra le parti coinvolte nella guerra: l’ONU li considera una delle possibili forme di sospensione dei combattimenti in un conflitto armato. Vengono usati per evacuare civili, ma anche per portare cibo e medicine, e vi si ricorre soprattutto nelle città assediate, dove cioè non esiste una via di fuga che non passi per il territorio nemico (fu così per esempio durante l’assedio di Sarajevo tra il 1992 e il 1995). Mariupol e Volnovakha, che si trovano nel sud dell’Ucraina, sono in una situazione simile, anche se non sono ancora completamente circondate, così come Kharkiv, nel nord-est, e Irpin, vicino alla capitale Kiev. In nessuna di queste città i “corridoi umanitari” hanno funzionato: non c’è stato un trasferimento massiccio di civili lontano dai bombardamenti, non si è riusciti a portare aiuti alle popolazioni locali e il cessate il fuoco non è mai entrato davvero in vigore. Circostanze simili si erano già verificate durante la guerra in Siria, ha scritto tra gli altri Anna Borshchevskaya, analista del Washington Institute, e già allora la reputazione della Russia si era deteriorata: c’era progressivamente sempre meno fiducia che i cessate il fuoco e i “corridoi umanitari” sarebbero stati rispettati, ma le condizioni particolari di quella guerra avevano contribuito a far sì che il governo russo continuasse a essere trattato come “mediatore”; come parte della soluzione piuttosto che parte del problema, anche a causa della presenza di moltissimi gruppi e fazioni estremiste e terroristiche che per alcuni rendeva necessaria nei negoziati la presenza di una forza istituzionale benché schierata con Assad. In Ucraina la situazione è diversa e gli effetti di queste continue violazioni potrebbero essere molto più significativi e rilevanti. Il punto centrale del comportamento russo, ha scritto Borshchevskaya, è che allora come oggi il regime di Vladimir Putin sembra essere interessato a usare i negoziati, i cessate il fuoco e la creazione di “corridoi umanitari” come tattiche per prendere tempo: per riorganizzare i propri soldati sul campo, come è avvenuto tra sabato e domenica in Ucraina, e per colpire e indebolire l’avversario, rafforzando la propria posizione. In Siria anche l’evacuazione dei civili era considerata un pezzo di una strategia più ampia avviata dalla Russia per arrivare alla conquista delle città contese, attraverso l’assedio e lo sfinimento fisico ed emotivo della popolazione locale. In questo senso, secondo Borshchevskaya, nel regime russo di Putin non ci sarebbe divisione tra chi fa la diplomazia e chi fa la guerra, a differenza di quanto avviene in Occidente: la diplomazia sarebbe in pratica uno strumento in più per piegare il nemico, e non per trovare un accordo. È anche per questa ragione che dai negoziati di pace in corso (oggi, lunedì 7 marzo, è iniziato il terzo giro di colloqui tra Russia e Ucraina) non ci si aspetta alcuna decisione risolutiva. Questo articolo non è più commentabile. Abbonati al Post per commentare le altre notizie."
101,101,post-2552506,I rischi della guerra in un paese con le centrali nucleari,https://www.ilpost.it/2022/03/07/ucraina-rischi-centrali-nucleari/,2022-03-07 14:13:03,"I rischi della guerra in un paese con le centrali nucleari  In Ucraina ci sono quattro impianti attivi che potrebbero essere danneggiati dai combattimenti, ma i timori per ora sono limitati Prima dell’attacco russo alla centrale di Zaporizhzhia della scorsa settimana non era mai successo che un impianto nucleare attivo fosse bombardato, e in generale la guerra in Ucraina è il primo caso di conflitto armato in un territorio dove sono presenti grandi strutture di produzione di energia nucleare. Per questo tra le tante notizie sui combattimenti degli ultimi giorni quelle su Zaporizhzhia hanno causato particolari preoccupazioni, per la paura che provocassero una diffusione di radiazioni: nonostante l’attacco di venerdì non abbia minimamente compromesso la sicurezza dell’impianto, che ora è sotto il controllo delle forze militari russe, dei rischi ci sono. A grandi linee un’azione bellica potrebbe causare un grosso incidente in una centrale nucleare in tre modi: colpendo i reattori, le strutture in cui avvengono le reazioni di fissione e in cui è prodotta l’energia; danneggiando le vasche d’acqua fredda in cui sono stoccate le barre di combustibile esausto e che permettono di contenerne la radioattività; o interrompendo il funzionamento dei sistemi che raffreddano l’acqua delle vasche e che permettono di controllare la temperatura dei reattori. Anche quando le reazioni di fissione sono sospese o terminate, il combustibile nucleare di un impianto deve essere continuamente raffreddato per evitare che arrivi alla fusione, col rischio che diffonda materiale radioattivo fuori dal reattore. Succederebbe insomma qualcosa di simile al disastro della centrale giapponese di Fukushima Daiichi, nel 2011, quando uno tsunami causato da un terremoto bloccò il funzionamento dei sistemi di raffreddamento della centrale. Se per qualche ragione una centrale sotto attacco dovesse rimanere priva di elettricità, i sistemi di raffreddamento potrebbero smettere di funzionare causando un grosso incidente. In una centrale come quella di Zaporizhzhia il rischio di un incidente causato da un colpo diretto ai reattori era in realtà abbastanza contenuto, secondo gli esperti. Costruiti tra il 1984 e il 1995, sono contenuti in un recipiente di acciaio a sua volta all’interno di una struttura di calcestruzzo armato. Durante gli scontri tra le forze militari russe e quelle ucraine avvenuti tra giovedì e venerdì, un colpo di artiglieria russo ha centrato l’edificio di uno dei sei reattori della centrale, il numero 1, ma i suoi solidi muri hanno resistito senza che la sicurezza fosse compromessa. Intervistato da Nature Michael Bluck, direttore del Centro per l’ingegneria nucleare dell’Imperial College di Londra, ha detto che sarebbe gravissimo se le forze russe cercassero deliberatamente di danneggiare un edificio contenente un reattore, ma anche che difficilmente un colpo accidentale farebbe grandi danni: «Se un singolo missile ne colpisse uno accidentalmente mi preoccuperei poco. Sono strutture molto robuste». Anche Koji Okamoto, ricercatore sulla sicurezza nucleare dell’Università di Tokyo, si è detto d’accordo: «Le strutture di contenimento dovrebbero essere resistenti alle armi utilizzate normalmente». Tra i criteri standard di progettazione delle centrali nucleari c’è la possibilità che un aereo si schianti accidentalmente contro un reattore: è un’ipotesi che non ha a che fare con la guerra, ma con un disastro certamente raro non impossibile. Petro Kotin, presidente ad interim di Energoatom, la società statale ucraina che gestisce le centrali nucleari del paese, ha confermato che i reattori di Zaporizhzhia potrebbero resistere all’impatto di un aereo. A Zaporizhzhia durante l’attacco c’è stato un incendio, che però si è sviluppato in una zona della centrale in cui si trovano degli uffici ed è stato spento senza che nessuno fosse ferito e senza diffusione di radiazioni. Il reattore 1 non era in attività al momento dell’attacco perché è in manutenzione programmata fino a metà anno; tra gli altri ora sono attivi solo il 2 e il 4, mentre il 3 e il 6 sono nel cosiddetto stato di cold shutdown, cioè sostanzialmente spenti, e il 5 è in fase di raffreddamento: la produzione di energia è stata ridotta per ridurre i rischi. Nell’attacco nemmeno le vasche di raffreddamento sono state danneggiate. Le parti delle centrali nucleari eventualmente più vulnerabili e che, se danneggiate, causerebbero più problemi, sono i sistemi di raffreddamento e le strutture che li riforniscono di energia, compresi i generatori elettrici di emergenza a gasolio: si trovano al di fuori dei solidi edifici dei reattori. «Un qualsiasi reattore subirebbe danni in caso di rottura del sistema di raffreddamento», ha spiegato Okamoto, ricordando però che le centrali ucraine – come è normale – hanno diversi sistemi di raffreddamento alternativi, che dovrebbero ridurre i rischi. L’importante sarebbe garantirne il funzionamento a lungo, dato che il combustibile nucleare ha bisogno di giorni per raffreddarsi. Se qualcosa andasse storto, intorno alle centrali potrebbe essere diffuso del materiale radioattivo, con conseguenti rischi per la salute per la popolazione, non solo dell’Ucraina ma anche dei paesi confinanti, Russia compresa: gli esperti di energia nucleare intervistati negli ultimi giorni sembrano escludere che la Russia voglia qualcosa del genere e sono piuttosto allineati nel ritenere che difficilmente dei danni accidentali potrebbero avere conseguenze paragonabili a quelle dell’incidente a Chernobyl (la centrale ucraina danneggiata nell’incidente catastrofico del 1986) o Fukushima. La centrale di Zaporizhzhia è la più grande d’Europa e quindi anche dell’Ucraina (può erogare una potenza totale di 5.700 megawatt), ma non è l’unica attiva nel paese. Ce ne sono altre tre, per un totale di 15 reattori in attività: oltre ai sei di Zaporizhzhia, ci sono i tre della centrale di Kostyantynivka, nel sud del paese, i due della centrale di Khmelnitsky, a est di Kiev, e i quattro della centrale di Rivne, vicina al confine con la Polonia e la Bielorussia. Attualmente sia la centrale di Zaporizhzhia che quella dismessa di Chernobyl sono sotto il controllo dell’esercito russo, che si sta avvicinando anche alla centrale di Kostyantynivka. Secondo Claire Corkhill, esperta di energia nucleare della Sheffield University intervistata da BBC, l’obiettivo della Russia potrebbe essere ridurre l’approvvigionamento energetico dell’Ucraina: «Se vuoi colpire le fonti di energia, attacchi un edificio vicino alla centrale e costringi gli operatori a interrompere la produzione». Domenica il direttore dell’Agenzia internazionale per l’energia atomica (AIEA) Rafael Grossi ha detto di essere stato informato dalle autorità ucraine che il personale ucraino di Zaporizhzhia è tuttora al lavoro nella centrale, ma che per ogni operazione, comprese quelle più tecniche di manutenzione, deve chiedere approvazione all’ufficiale russo che comanda i militari che hanno preso il controllo dell’impianto. Questa situazione è preoccupante per l’AIEA perché va contro uno dei sette pilastri della sicurezza nucleare, cioè che il personale che fa funzionare una centrale sia nelle condizioni di svolgere il proprio lavoro e di prendere decisioni libero da pressioni ingiustificate. Energoatom ha detto all’AIEA di avere difficoltà a comunicare con i lavoratori di Zaporizhzhia perché i russi hanno bloccato internet e parte della rete mobile. Questa situazione viola un altro dei pilastri dell’AIEA, secondo cui il personale di una centrale dovrebbe sempre essere in contatto stabile con le autorità regolatrici dell’energia nucleare e non solo. Anche le comunicazioni con i lavoratori di Chernobyl sono ridotte: Energoatom riesce a contattarli solo via email. Si sono invece del tutto interrotti i contatti con le aziende e le istituzioni di Mariupol, occupata dall’esercito russo, in cui si usano materiali radioattivi. Riguardo a Chernobyl la preoccupazione maggiore di Energoatom è che i russi non stiano permettendo al personale tecnico e di sicurezza che si occupa della manutenzione del sito di lavorare a turni come di consueto: la stanchezza potrebbe compromettere la loro attenzione e quindi la sicurezza. A Zaporizhzhia invece sembra che sia stata mantenuta la turnazione in tre gruppi di lavoro, ma preoccupa la scarsità di cibo a disposizione dei lavoratori. Questo articolo non è più commentabile. Abbonati al Post per commentare le altre notizie.                           Notizie da dove viviamo                    "
102,102,post-2551688,Sta tornando la storia?,https://www.ilpost.it/2022/03/07/ritorno-della-storia/,2022-03-07 10:25:10,"Sta tornando la storia?  Oppure non se n'era mai andata? L'invasione in Ucraina ha riaperto le discussioni intorno a un celebre e criticato concetto del politologo Francis Fukuyama La guerra in Ucraina e gli avvenimenti violenti ed eclatanti delle ultime settimane, che hanno provocato la morte di centinaia di persone e il cui impatto riguarda la vita di milioni di altre, hanno determinato una situazione di estrema incertezza politica in cui risulta oggettivamente molto difficile sia prevedere lo sviluppo e le conseguenze del conflitto su scala mondiale sia assumere prospettive in grado di ripensare l’attualità in termini storici. «L’invasione dell’Ucraina da parte della Russia segna una svolta decisiva nella storia europea», ha detto martedì scorso il presidente del Consiglio Mario Draghi introducendo un suo discorso in Senato in cui ha successivamente citato anche lo storico e politologo americano Robert Kagan: «la giungla della storia è tornata». L’espressione di Kagan utilizzata da Draghi e il riferimento al ritorno della storia potrebbero risultare poco comprensibili senza un richiamo alla letteratura storiografica da cui provengono: il saggio di filosofia politica La fine della storia, scritto nel 1992 dal celebre politologo americano Francis Fukuyama, e le numerose riflessioni che ha generato nel corso degli ultimi trent’anni. Nel saggio, uscito dopo la caduta del muro di Berlino e preceduto dalla pubblicazione di un breve testo sullo stesso tema, Fukuyama formulò un concetto divenuto poi centrale – e molto spesso contestato – in molte analisi della contemporaneità nei paesi occidentali. La fine della storia L’idea espressa all’epoca da Fukuyama era che, in seguito alla fine della Guerra fredda e alla dissoluzione dell’Unione Sovietica, la diffusione mondiale delle democrazie liberali e del capitalismo di libero mercato dell’Occidente sarebbe emersa come punto d’arrivo di un’evoluzione socioeconomica e culturale ineluttabile dell’umanità. Il che naturalmente non implica una conclusione della storia in senso stretto, una fine degli avvenimenti. «La fine della storia si può attestare come stadio ultimo della evoluzione ideologica dell’umanità e l’universalizzazione della democrazia liberale occidentale come forma di governo umano definitiva», scrisse Fukuyama. A determinare questa fase di sintesi di passaggi storici precedenti – secondo uno schema concettuale che Fukuyama mutuò in parte da nozioni del filosofo tedesco Georg Wilhelm Friedrich Hegel – sarebbe stata una spontanea tendenza universale al riconoscimento e alla tutela del diritto alla vita e alla libera affermazione e autodeterminazione degli individui. Valori che la democrazia liberale, modello di organizzazione sociale sostanzialmente privo delle contraddizioni mostrate dai modelli alternativi, sarebbe in grado di rispettare. L’invasione dell’Ucraina è in questi giorni trattata da molti teorici e analisti politici come il più recente, e per certi aspetti il più clamoroso e problematico, di una serie di eventi storici che nel corso degli ultimi trent’anni hanno smentito o quantomeno ridimensionato le tesi di Fukuyama, rivelando limiti e contraddizioni del concetto di fine della storia. Le guerre nei Balcani, l’attacco terroristico dell’11 settembre alle Torri Gemelle, la successiva guerra in Iraq e quella in Afghanistan, conclusa con il caotico e criticato ritiro delle truppe americane nel settembre 2021, sono state interpretate come prove irrefutabili di insensibilità e resistenza di estese parti del mondo alla diffusione della democrazia liberale. In questo senso, un ritorno della storia più che la sua fine. – Leggi anche: Vent’anni di guerra al terrore Inoltre la funzionalità e l’efficacia del sistema politico dell’Occidente democratico e liberale sono state più volte messe in dubbio dall’esistenza di profonde disuguaglianze economiche e sociali, dal successo di populismi e nazionalismi, e in generale da fenomeni interni da molti considerati espressione più o meno diretta di sentimenti collettivi di insofferenza e delusione, se non proprio segni di una crisi di legittimità del sistema politico stesso. Da Brexit all’elezione di Donald Trump, non sono state soltanto le guerre a mettere in discussione il percorso delle idee e dell’umanità previsto da Fukuyama. Un uomo attraversa di corsa una strada di Sarajevo, nota come il “viale dei cecchini” durante la guerra in Bosnia ed Erzegovina, vicino a due soldati francesi delle Nazioni Unite, il 23 novembre 1994 (Foto AP/Enric Marti) Fukuyama è più volte intervenuto nel corso degli anni per precisare e, secondo alcuni commentatori, rivedere in parte le tesi espresse nel suo saggio. In più occasioni ha affermato che la fine della storia non presupponeva la scomparsa dei totalitarismi o delle guerre. Ha però sostenuto che questi eventi dovessero essere intesi come deviazioni temporanee nelle singole storie nazionali, all’interno di una storia universale che avrebbe comunque portato la democrazia liberale a essere la forma prevalente nel lungo termine. Respinse inoltre in modo esplicito l’obiezione frequente secondo cui la sua teoria sarebbe un tentativo di legittimare un modello di organizzazione sociale e politica specificamente americano. «Credo che l’Unione Europea, rispetto agli Stati Uniti, rifletta con maggiore precisione come sarà il mondo alla fine della storia», scrisse sul Guardian nel 2007, descrivendo come molto più in linea con la sua idea di mondo alla fine della storia il tentativo dell’Unione Europea «di trascendere la sovranità e la tradizionale politica di potere stabilendo uno stato di diritto transnazionale» che non la «continua fede degli americani in Dio, nella sovranità nazionale e nei loro militari». In un articolo da poco pubblicato sul Financial Times, Fukuyama ha aggiunto che l’invasione dell’Ucraina dimostra che l’attuale ordine mondiale liberale non è scontato e richiede, per esistere, continui sforzi da parte dei suoi sostenitori. E lo dimostrerebbero anche le recenti svolte illiberali verso il populismo e il nazionalismo all’interno di democrazie liberali di lungo corso come gli Stati Uniti e l’India. La dottrina del liberalismo, ha scritto Fukuyama, ammette che le persone non siano d’accordo sulle cose più importanti, come per esempio la religione da seguire, ma sostiene il principio di tolleranza tra le persone con opinioni diverse dalle proprie. Sostiene il rispetto della parità dei diritti – incluso quello alla proprietà privata – e della dignità degli individui attraverso uno stato di diritto e un governo costituzionale che controlli ed equilibri i poteri dello stato. Da questo punto di vista, sono numerosi gli esempi di stati moderni contrari a questi fondamenti. L’India laica e liberale dei padri fondatori è diventata il paese nazionalista e induista del primo ministro Narendra Modi. Negli Stati Uniti, il nazionalismo bianco è apertamente celebrato in una parte del partito Repubblicano, e secondo Fukuyama sta emergendo una forma di attacco ai valori liberali della tolleranza e della libertà di parola nei paesi democratici anche da sinistra: molti progressisti, dice, si sono mostrati disposti a limitare la libertà di parola in nome di una giustizia sociale non abbastanza rapidamente garantita dai processi basati sul dibattito e sulla costruzione del consenso. Alla base di queste regressioni dell’ordine liberale, secondo Fukuyama, ci sarebbe un’evoluzione del liberalismo classico verso sistemi in grado di indebolirlo. Concezioni e approcci neoliberisti hanno demonizzato lo stato come nemico della crescita economica e della libertà individuale, determinando una progressiva deregolamentazione dei mercati finanziari e una riduzione della spesa sociale e degli «ammortizzatori» statali in grado di proteggere gli individui dagli effetti distorsivi del libero mercato. E questo secondo Fukuyama ha determinato a sua volta la recente ascesa di populismi e nazionalismi, in un contesto in cui la sinistra attribuiva al capitalismo la crescita delle disuguaglianze mentre la destra vedeva nel progresso della tolleranza e del liberalismo un indebolimento dei valori tradizionali. – Leggi anche: La caduta del Muro di Berlino, 30 anni fa Il punto di vista di Fukuyama è tuttavia ancora sostanzialmente ottimista, perché a suo avviso è proprio in contesti illiberali che il liberalismo tende a riemergere ed essere maggiormente apprezzato. Cita, per contrasto, l’esempio delle proteste contro l’obbligo delle mascherine durante la pandemia, il paragone proposto da alcune persone con le leggi razziali e l’idea della “dittatura sanitaria”: «qualcosa che può accadere soltanto in una società sicura e compiaciuta di non avere esperienza di una vera dittatura». Regimi autoritari come quelli in Russia, Cina, Siria, Venezuela, Iran e Nicaragua, secondo Fukuyama, hanno poco in comune se non la loro avversione per la democrazia liberale. E sono rafforzati dalle parti di popolazione di tutto il mondo che respingono quei valori e desiderano invece comunità fondate su opinioni religiose condivise, e un’etnia e tradizioni culturali comuni. La Russia è al centro di questa «rete di mutuo sostegno» che si estende all’interno delle stesse democrazie liberali, tra i populisti e i nazionalisti che hanno espresso più volte ammirazione per Putin e per l’idea stessa di un «leader “forte”» in grado di difendere i valori tradizionali senza troppe attenzioni alle leggi e alle costituzioni. Le altre riflessioni Al netto delle obiezioni e dei limiti inevitabili di alcune previsioni contenute nel saggio del 1992, l’idea di fine della storia formulata da Fukuyama è stata ed è ancora la base di molte letture approfondite e analisi critiche del presente. Robert Kagan, lo storico citato da Draghi e da tempo considerato un sostenitore dell’interventismo liberale, utilizzò l’espressione «ritorno della storia» alla fine degli anni Duemila per descrivere le crescenti tensioni tra stati nazionali rivali. In anni più recenti ha espresso preoccupazione riguardo all’espansionismo territoriale e alle capacità egemoniche della Russia in Europa dell’Est, e alla scelta degli Stati Uniti di rinunciare al ruolo di tutori dell’ordine liberal-democratico mondiale. Le considerazioni di Kagan, alcune delle quali contenute nel suo libro The Jungle Grows Back, sostengono in generale l’idea che quanto avvenuto nel periodo successivo alla Seconda guerra mondiale, in termini di prosperità e di espansione delle democrazie, sia da considerare un’eccezione nella storia del mondo più che un punto di arrivo. «Penso che abbiamo perso di vista quanto sia costato questo ordine internazionale e quale atto di sfida alla storia e persino alla natura umana per molti abbia rappresentato questo ordine», disse Kagan nel 2018, in un convegno organizzato a Bruxelles dal centro studi German Marshall Fund. Marines statunitensi appostati nelle vicinanze di piazza Firdos, a Baghdad, prima dell’abbattimento di una statua del dittatore Saddam Hussein, il 9 aprile 2003 (Wathiq Khuzaie/Getty Images) Oltre alle letture che condividono l’idea di fine della storia sviluppata da Fukuyama e a quelle numerose che, pur non condividendola, ne accettano i presupposti teorici, sono emerse nel corso degli anni riflessioni che rifiutano il modello dominante che alle liberaldemocrazie oppone populismi e nazionalismi, senza alternative. Riflessioni che respingono l’idea di un mondo in cui, per dirla con i termini di Fukuyama, la storia possa soltanto o finire o tornare. Del discorso di Fukuyama è in genere ritenuto contraddittorio e rifiutato all’interno di questi approcci il presupposto stesso di una storia universale, quindi valida per tutta l’umanità, che al fine di tutelare la libertà individuale e i diritti del singolo possa concludersi con una forma di liberalismo. Tanto più se quel liberalismo universale conduce poi, nei fatti, verso forme di democrazie in cui prevalgono interessi particolari e disuguaglianze sociali. Descrivendo un’idea di democrazia a suo avviso diffusa in molte società occidentali, il sociologo tedesco Armin Nassehi, docente all’Università Ludwig Maximilian a Monaco di Baviera, ha recentemente scritto sul settimanale Zeit che la democrazia è stata intesa troppo a lungo come «una specie di erogatore di servizi», in cui l’individuo ripone o a cui nega la propria fiducia a seconda dei risultati personali immediati che ottiene. E che la libertà è stata «equiparata al mero individualismo e all’egoismo, senza nemmeno avere idea di quanto il discorso sulla democrazia liberale abbia storicamente faticato a conciliare autodeterminazione e aspettative sociali, diritti individuali e ordine sociale». Orientamenti di pensiero alternativi rispetto a quelli che accettano la fine della storia di Fukuyama riflettono sulla possibilità di modelli di organizzazione politica, economica e sociale né liberaldemocratici né autarchici. Alcuni tra quei modelli propongono una ridefinizione dei rapporti sociali, delle politiche economiche e delle relazioni internazionali in grado di ridurre le contraddizioni e «la competizione delle idee», scrive Nassehi citando un antico concetto cinese, il tianxia (che significa «tutto sotto il cielo»), e l’interpretazione moderna proposta dal filosofo cinese Zhao Tingyang negli anni Duemila. Nel 2018, Zhao lo descriveva come un sistema politico basato sul rispetto reciproco, sulla convivenza e sull’interesse collettivo anteposto a quello personale. Sistema che lui ritiene un ordine mondiale preferibile, più stabile di quello liberale e opposto allo stato di natura teorizzato dal filosofo inglese Thomas Hobbes, in cui prevarrebbero diffidenza, ostilità e imitazione del comportamento altrui allo scopo di ottenere il dominio. In alcuni contesti accademici, la Cina – modello politico a sua volta non privo di contraddizioni e spesso considerato dalla prospettiva delle democrazie liberali un esempio di autoritarismo – è a volte proposta come esempio di cooperazione e tolleranza internazionale ispirata al tianxia. Come ha scritto il giornalista Alex Lo sul quotidiano di Hong Kong South China Morning Post, «la Cina non sfida la democrazia liberale e il capitalismo occidentale più di quanto non sfidi la teocrazia islamica o il fondamentalismo cristiano», nel senso che «accetta la loro legittimità come qualsiasi altro sistema politico ed economico». Si rifiuta però di attribuire alla democrazia liberale e al capitalismo occidentale una superiorità rispetto agli altri sistemi, e si rifiuta di riconoscere ai paesi in cui sia presente quel sistema – o un altro – il diritto di decidere le regole dell’ordine mondiale. Secondo i sostenitori del concetto di tianxia, ha scritto Lo, fenomeni come la disuguaglianza, la povertà, il terrorismo o la crisi climatica non sarebbero i risultati ottenuti da «nazioni malvagie contro le quali combattono nazioni buone». Sono piuttosto i risultati di «un sistema internazionale profondamente imperfetto che incoraggia tale comportamento e genera tali risultati», evitabili soltanto attraverso leggi e istituzioni internazionali in grado di aumentare la rappresentanza delle nazioni in via di sviluppo e favorire la riforme delle politiche estere di tutti i paesi in senso apertamente antimilitarista. Il ritorno della storia La storia degli ultimi trent’anni, scrisse a novembre scorso Serhii Plokhy, docente di storia ucraina a Harvard e direttore dell’Harvard Ukrainian Research Institute, indica che la fine dell’Unione Sovietica non solo non ha segnato la fine della storia, nel senso di Fukuyama di evoluzione ideologica dell’umanità, ma non ha cambiato nemmeno il significato della storia come «disciplina che ha documentato la lunga e dolorosa disintegrazione della maggior parte degli imperi del mondo». La fine dell’Unione Sovietica, secondo Plokhy, non fu evidentemente un evento puntuale ma piuttosto l’inizio di un processo continuo di dissoluzione contraddistinto da successive controversie sui confini territoriali, tentativi di stabilire sfere di influenza e anche guerre aperte. E a guidare in direzioni spesso molto diverse gli interessi e le ambizioni delle diverse comunità emerse in seguito alla disintegrazione dello spazio post-sovietico avrebbe contribuito in modo significativo la loro storia pre-sovietica, come dimostrato dai paesi baltici, annessi durante la Seconda guerra mondiale e poi primi a dichiarare la propria indipendenza all’inizio degli anni Novanta. – Leggi anche: Che rapporto ha Putin con l’epoca sovietica La decisione della Russia di riconoscere l’indipendenza dell’Ucraina, votata a maggioranza il 1° dicembre 1991, e di non voler più sostenere i costi dell’Unione senza le ingenti risorse umane ed economiche dell’Ucraina fu, secondo Plokhy, l’evento che segnò la fine dell’URSS. Da quel momento in poi, le differenze nei percorsi verso l’indipendenza intrapresi dalle diverse repubbliche sovietiche si rifletterono nella loro successiva evoluzione. Non tutti i paesi riuscirono a mantenere i progressi nella democratizzazione della loro vita politica e delle loro istituzioni, e anzi la maggior parte – anche tralasciando dal conteggio le ex repubbliche sovietiche dell’Asia centrale – non ci riuscì, ed è oggi più sulla via dell’autocrazia che della democrazia. Secondo Plokhy è solo relativamente a un aspetto che la fine della storia nel senso di Fukuyama sembrerebbe essersi realizzata nei paesi post-sovietici: la fine del modello monopolistico statale e l’introduzione dei principi della proprietà privata, della libera impresa e dell’economia di mercato. Cosa che, con l’eccezione dei paesi baltici, non ha tuttavia impedito che corruzione e altri difetti sistemici diventassero caratteristiche della vita politica, sociale ed economica di gran parte delle regioni dell’ex Unione Sovietica, peraltro ulteriormente svantaggiate in diversi casi da guerre e scontri armati in corso. E dove non ci sono scontri, scrisse Plokhy, c’è una relativa ricchezza in gran parte legata alle risorse naturali e alla capacità dei paesi di venderle sui mercati esteri, traendone profitti utili a sostenere i governanti autoritari e limitare la diffusione della democrazia. Sebbene la democrazia si sia concretizzata soltanto in alcune ex repubbliche sovietiche, e sebbene la Russia non abbia mai di fatto rinunciato all’ambizione di controllare lo spazio post-sovietico, secondo Plokhy diverse cose sono comunque cambiate in meglio rispetto agli anni della Guerra fredda. «La maggior parte dei paesi post-sovietici è oggi molto più libera di quanto non lo fosse durante la perestrojka di Gorbaciov, per non parlare della dittatura assassina di Stalin». – Leggi anche: Gorbaciov spiegato a chi ha meno di trent’anni Inoltre, secondo Plokhy, che sembra in qualche modo alludere al concetto di storia universale presupposto da Fukuyama, il ritorno della storia non esclude che sia possibile imparare dalle esperienze passate e conoscere in anticipo gli sviluppi futuri dei processi in atto nelle regioni dell’ex Unione Sovietica. «Nessun impero è stato in grado di rianimarsi e continuare a imporre indefinitamente la sua volontà o la sua ideologia» su territori assoggettati in precedenza, perché quei paesi non sono poi disposti a rinunciare alla propria libertà di scelta. A patto che quella libertà sia sostenuta dalla comunità internazionale «non solo con le parole, ma con i fatti». Un soldato armato a Sinferopoli, in Crimea, durante l’occupazione militare russa della città, il 1° marzo 2014 (Sean Gallup/Getty Images) Come chiarito dallo stesso Fukuyama nel citato articolo sul Financial Times, le difficoltà del liberalismo non termineranno nemmeno in caso di sconfitta della Russia di Putin. Ma nel frattempo il mondo avrà imparato il valore di un ordine mondiale liberale, e quale continuo sostegno e impegno richieda quell’ordine per esistere. «Gli ucraini, più di ogni altro popolo, hanno dimostrato cosa sia il vero coraggio e che lo spirito del 1989 rimane vivo nel loro angolo di mondo. Per il resto di noi si era addormentato e si sta risvegliando». Che l’invasione dell’Ucraina possa aver involontariamente riattivato la diffusione e la popolarità del sistema liberal-democratico, anziché arrestarle, lo ha scritto sull’Atlantic anche Kori Schake, direttrice degli studi di politica estera presso l’organizzazione American Enterprise Institute. L’obiettivo di Vladimir Putin, secondo Schake, era quello di sminuire l’«occidentalismo» dell’Ucraina esponendo «l’inettitudine della NATO e la riluttanza dei paesi liberi a farsi carico degli oneri economici» in difesa dei valori alla base dell’ordine liberale internazionale. Ma nel farlo avrebbe ottenuto l’effetto opposto. Oltre a mostrare una tenace resistenza, sia i cittadini che le forze militari ucraine hanno compreso di essere impegnate anche in una «battaglia di idee» e di valori, come dimostrato dalla recente attivazione da parte del ministero della Difesa ucraino di una linea telefonica per le persone russe che desiderano avere informazioni sui loro parenti militari partiti per l’Ucraina e con i quali abbiano perso i contatti. Inoltre, la questione del consenso verso i regimi autoritari, pur presente all’interno delle democrazie liberali, vale anche al contrario: coraggiose iniziative di protesta e attivismo civile molto commentate e ammirate sono state intraprese in questi giorni nella stessa Russia, esponendo gli autori a rischi probabilmente sconosciuti agli ammiratori degli autoritarismi che vivono nelle democrazie liberali. È inoltre venuta meno una finora stabile forma di neutralità espressa da alcuni paesi europei come la Svizzera, la Finlandia, la Svezia, che a vario titolo e in forme diverse hanno comunque deciso di sostenere la linea politica adottata dall’Occidente, ha ricordato Richard Fontaine, CEO del centro studi americano Center for a New American Security. Anche Anne Applebaum, rispettata giornalista polacco-americana, esperta di temi internazionali e questioni relative alla Russia, ha descritto l’invasione dell’Ucraina come un evento in grado di indebolire alcune infondate convinzioni dell’Occidente riguardo al ruolo della Russia nell’ordine liberale internazionale e, al contempo, di accelerare processi già in corso: «Comunque finisca la guerra – e molti scenari sono ancora immaginabili – viviamo già in un mondo con meno illusioni». È come se le persone in tutta Europa si fossero rese conto di vivere in un continente in cui la guerra, in questa epoca, non è più impossibile, ha scritto Applebaum. E molte delle espressioni a lungo utilizzate riguardo all’unità e alla solidarietà all’interno dell’Unione Europea abbiano improvvisamente assunto un significato profondo smettendo di sembrare dei cliché linguistici. Tralasciando il discorso sulle procedure formali di ingresso nell’Unione Europea, secondo Applebaum, di fatto si è già affermata nell’immaginario collettivo di tutto il continente un’idea di Europa di cui l’Ucraina fa parte. E gli eventi recenti non soltanto hanno cambiato «la percezione che il mondo ha dell’Ucraina, ma anche la percezione che gli ucraini hanno di sé stessi». Anche l’opinione di Applebaum sembra teoricamente compatibile, in definitiva, con l’idea di un “ritorno della storia” nel senso di Fukuyama, cioè come deviazione da una storia universale che vede comunque nella democrazia liberale un modello destinato a prevalere. «Anche se finirà male, anche se ci saranno più spargimenti di sangue, ogni ucraino e ucraina che ha vissuto questo momento ricorderà sempre come ci si sente a resistere, e anche questo avrà importanza, nei decenni a venire». Infine, ha scritto Applebaum, l’impopolarità di questa guerra aumenterà anche in Russia, grazie a una crescente consapevolezza e all’espansione dell’«altra Russia» che è sempre stata lì. Quella che manifestò esultando per le strade dopo la fine dell’Unione Sovietica, che protestò per le irregolarità durante le elezioni del 2011 e poi ancora per l’arresto dell’oppositore politico di Putin Alexei Navalny nel 2021. E l’insoddisfazione popolare in Russia potrebbe a maggior ragione crescere in conseguenza delle scelte compiute da quell’ordine liberale internazionale a cui il regime russo si oppone. Scelte che, ha scritto Fontaine, stanno «disconnettendo i russi da benefici della globalizzazione come il commercio, i viaggi, la finanza e la tecnologia» con il risultato di rafforzare l’idea di «una Russia più povera, più isolata e più debole». – Leggi anche: Le sanzioni faranno male alla Russia Questo articolo non è più commentabile. Abbonati al Post per commentare le altre notizie."
103,103,post-2551617,Si può escludere la Russia da Internet?,https://www.ilpost.it/2022/03/05/escludere-russia-internet-ucraina-icann-dns/,2022-03-05 15:18:54,"Si può escludere la Russia da Internet?  Lo ha chiesto l'Ucraina all'organizzazione che supervisiona il funzionamento della rete: non sarebbe una buona idea L’ICANN (Internet Corporation for Assigned Names and Numbers), la principale organizzazione che si occupa delle attività necessarie al funzionamento di Internet, ha rifiutato la richiesta del governo ucraino di escludere pressoché completamente la Russia da Internet, come ulteriore sanzione per l’invasione militare dell’Ucraina. La proposta era stata presentata a inizio settimana dal vice primo ministro ucraino Mykhailo Fedorov, suscitando grandi perplessità tra esperti e stessi membri dell’ICANN, che hanno infine definito inattuabile e rischiosa la richiesta. La lettera Lunedì 28 febbraio, Fedorov aveva inviato una lettera all’ICANN accusando la Russia di avere commesso «crimini atroci, resi in buona parte possibili dalla macchina di propaganda russa che sfrutta il Web per diffondere disinformazione, messaggi d’odio, promuovere la violenza e nascondere la verità sulla guerra in Ucraina. L’infrastruttura tecnologica ucraina ha subìto numerosi attacchi da parte russa, impedendo ai cittadini e al governo di comunicare». Per questi motivi, Fedorov aveva chiesto che fossero revocati in maniera permanente o temporanea il dominio di primo livello nazionale “.ru”, il suo equivalente in cirillico “.рф” e altri domini impiegati per accedere ai siti e ai servizi online russi. La lettera conteneva inoltre la richiesta di revocare i certificati SSL – che consentono di creare connessioni sicure tra i siti e i computer che si collegano ai loro contenuti – e di disattivare per i siti russi il sistema DNS, che si occupa di smistare il traffico. Elenco del telefono Semplificando, il DNS funziona un po’ come i vecchi elenchi telefonici. Agli albori di Internet, gli informatici avevano bisogno di un sistema per scambiarsi i dati online che non richiedesse di ricordarsi ogni volta il Protocollo Internet (IP), un indirizzo numerico assegnato a ogni dispositivo collegato alla rete per riconoscerlo. Inizialmente si accontentarono di una lista compilata da una singola persona, che aveva adottato un sistema paragonabile a quello degli elenchi telefonici: da una parte annotava il nome di ogni dispositivo in rete e dall’altra il suo corrispondente IP. Man mano che Internet diventava sempre più grande, divenne evidente che fosse necessario un sistema più veloce ed efficiente. Nacque così il DNS (Domain Name System), che nel corso del tempo avrebbe organizzato e raggruppato i nomi in modo gerarchico in diversi domini (come per esempio .it e .com), mantenendo le informazioni necessarie per risalire dai nomi agli indirizzi numerici IP, impiegando un certo numero di computer (server) dedicati a questo scopo e sparpagliati in giro per il mondo. Il sistema sarebbe diventato via via più complesso, ma di base mantiene ancora oggi quel principio di funzionamento. Nella sua lettera, Fedorov chiedeva di escludere per lo meno i server che gestiscono i DNS in Russia, in modo da rendere molto più difficile il collegamento ai siti e agli altri servizi online russi. ICANN L’ICANN, la destinataria della richiesta ucraina, esiste invece dal 1998, quando il governo degli Stati Uniti ritenne che fosse arrivato il momento di formalizzare meglio l’intero sistema di gestione di Internet. Fu istituita un’organizzazione senza scopo di lucro il cui principale compito era «regolamentare il sistema dei nomi e degli indirizzi» della rete. Una parte importante delle attività legate al DNS fu messa sotto la responsabilità dell’ICANN, che sarebbe dovuta diventare il punto di riferimento per quanto riguarda le regole su nomi, numeri e protocolli che fanno funzionare Internet. Nel corso della sua esistenza, l’ICANN ha sempre conservato buoni livelli di autonomia, ma fino all’autunno del 2016 era comunque sottoposta a una supervisione da parte del ministero del Commercio statunitense. Dopo lunghe discussioni, nel 2014 gli Stati Uniti riconobbero che non avesse più senso che ci fosse un solo governo a supervisionare un sistema cui accedono miliardi di persone in tutto il mondo. La risposta Alcuni giorni dopo la richiesta di Fedorov, l’ICANN ha risposto con una propria lettera definendo irricevibile la richiesta di escludere la Russia dal resto di Internet. L’organizzazione ha detto di non poterlo fare per motivi tecnici e di non volerlo fare per motivi legati alle proprie funzioni e alla necessità di mantenersi neutrale. «Come saprete, Internet è un sistema decentralizzato. Nessun soggetto ha la capacità di controllarlo o di chiuderlo» si legge nella lettera di risposta. Pur riconoscendo le violenze e la gravità della situazione in Ucraina causata dall’invasione militare russa, l’ICANN ha ricordato che la sua «missione non si spinge fino ad assumere azioni punitive, emettere sanzioni o limitare l’accesso ad alcune parti di Internet, a prescindere dalle provocazioni». L’organizzazione ritiene di essere stata creata per «assicurarsi che Internet funzioni, non per avere un ruolo per coordinare azioni che le impediscano di funzionare». Bloccare Internet Prima della risposta dell’ICANN, numerosi informatici ed esperti avevano segnalato come fosse praticamente impossibile isolare un intero paese da Internet, soprattutto con azioni svolte dall’esterno e che non riguardano direttamente i fornitori dei servizi per collegarsi alla rete o per gestire i contenuti online. La sospensione dei domini di primo livello, come “.ru”, la rimozione dei sistemi per accettare i certificati SSL e dei DNS avrebbe reso probabilmente inutilizzabile Internet per molti singoli cittadini, ma non avrebbe avuto particolari conseguenze per il governo e l’esercito della Russia, che possono fare affidamento su soluzioni più sofisticate per continuare a usare Internet e per diffondere la loro propaganda. I blocchi avrebbero di conseguenza danneggiato solamente la popolazione, rendendo ancora più difficile per gli abitanti della Russia la ricerca di informazioni indipendenti, rispetto a quelle estremamente parziali diffuse dai media controllati dal governo russo. Le limitazioni avrebbero inoltre avuto conseguenze difficili da prevedere sulla sicurezza stessa delle connessioni, esponendo corrispondenze e scambio di dati tra i privati a un maggiore controllo da parte delle autorità. Si sarebbe probabilmente assistito a un aumento degli attacchi informatici, anche a danno dei privati cittadini. L’ICANN mantiene un ruolo prettamente tecnico, si occupa di supervisionare la gestione dell’infrastruttura che fa funzionare Internet e da sempre si è mantenuta distante da temi prettamente politici e di relazioni internazionali. Nella discussione interna prima dell’invio della risposta al governo ucraino, alcuni membri dell’ICANN avevano però segnalato che la neutralità a ogni costo non rende veramente neutrali, specialmente nel caso in cui sia richiesta una reazione a una violazione delle norme internazionali e dei diritti umani, con l’invasione militare di uno stato democratico e indipendente. Oltre a questo tipo di discussioni, sulla decisione dell’ICANN hanno comunque prevalso le valutazioni sulla fattibilità tecnica delle proposte presentate dall’Ucraina. Il blocco sarebbe stato parziale e probabilmente poco efficace, e avrebbe causato un pericoloso precedente. Nell’ultima settimana numerose aziende di Internet hanno comunque deciso di ridurre, sospendere o annullare del tutto le proprie attività in Russia. Alcuni fornitori esteri di servizi per mantenere online i siti hanno annunciato ai loro clienti l’interruzione dei servizi, così come le grandi piattaforme come Twitter, Facebook e Google hanno applicato filtri per bloccare l’accesso a siti e profili di propaganda, compresi i servizi informativi finanziati direttamente dal governo russo. Le limitazioni sono state decise soprattutto in seguito all’adozione delle pesanti sanzioni economiche da parte di Unione Europea e Stati Uniti, che prevedono l’interruzione di alcuni rapporti commerciali con aziende e privati in Russia. Questo articolo non è più commentabile. Abbonati al Post per commentare le altre notizie."
104,104,post-2551310,Cos’è una “no-fly zone”,https://www.ilpost.it/2022/03/04/no-fly-zone-ucraina-nato/,2022-03-04 16:51:51,"Cos’è una “no-fly zone”  Significa impedire il sorvolo di aerei nemici su un territorio, e c'è una ragione per cui la NATO finora non ha voluto imporla in Ucraina Da giorni il presidente ucraino Volodymyr Zelensky e altri leader locali chiedono ai paesi occidentali di imporre una “no fly zone” (NFZ) sull’Ucraina, cioè un divieto di sorvolare lo spazio aereo del paese. Sia gli Stati Uniti che la NATO hanno per ora scartato l’ipotesi, perché metterla in pratica comporterebbe di fatto l’entrata in guerra dell’Occidente. La NATO ne ha ridiscusso venerdì, diverse ore dopo il grave bombardamento russo contro la centrale nucleare ucraina di Zaporizhzhia, arrivando però alla stessa conclusione dei giorni precedenti. Contrariamente a quanto si potrebbe pensare, la “no-fly zone” – area di interdizione al volo, quindi usata per bloccare il sorvolo degli aerei nemici su un determinato territorio – non è un’azione difensiva, ma offensiva. Può essere dichiarata da organizzazioni internazionali, come la NATO, l’ONU o l’Unione Europea, ma anche da singoli governi. Chi la impone deve svolgere attività di pattugliamento e, in caso di violazione dello spazio aereo, può arrivare all’abbattimento del velivolo nemico. Pattugliamento include anche assicurarsi di avere il controllo di quell’area senza il rischio di subire attacchi da terra: per questo, chi dichiara la “no-fly zone” deve anche identificare, bloccare e distruggere le risorse antiaeree presenti a terra, in modo che non possano essere usate dall’avversario. Nel caso ucraino, imporla significherebbe impiegare delle forze NATO anche per attaccare l’artiglieria russa già presente sul territorio ucraino: quindi fare attivamente la guerra ai russi. È per questo motivo che la “no-fly zone” viene equiparata a «un atto di guerra». Lo ha detto per esempio la portavoce della Casa Bianca, Jen Psaki, ma anche esponenti di alcuni governi europei, tra cui il ministro della Difesa del Regno Unito, Ben Wallace. Per ora i paesi occidentali sembrano quindi intenzionati a non mettere in pratica questa ipotesi, anche perché l’esercito russo è grosso, potente e ha un vasto arsenale di forze aeree. – Leggi anche: Com’è oggi l’esercito della Russia Ad oggi le “no-fly zone” sono state usate contro nazioni militarmente molto meno avanzate della Russia: uno dei motivi per cui durante la guerra in Siria l’allora presidente americano Barack Obama si rifiutò di imporre una “no-fly zone” fu proprio evitare un confronto con la Russia, sostenitrice del regime siriano di Bashar al Assad. Una “no-fly zone” fu imposta anche in Libia  nel marzo 2011, nella guerra tra il regime di Muammar Gheddafi e i ribelli. Il 17 marzo l’ONU dichiarò l’imposizione di una “no-fly zone”. Due giorni dopo le forze aeree francesi, seguite poi da quelle britanniche e statunitensi, entrarono nello spazio aereo libico e colpirono con oltre un centinaio di missili le forze antiaeree di Gheddafi: quel giorno, di fatto, segnò l’entrata delle forze occidentali nella guerra civile libica. La “no-fly zone” fu usata anche durante la guerra del Golfo nel 1991: Stati Uniti, Francia e Regno Unito ne dichiararono due in Iraq per contrastare gli attacchi dell’allora presidente Saddam Hussein contro la popolazione civile. Funzionò in parte, dato che il regime continuò ad attaccare via terra. La “no-fly zone” fu imposta inoltre dalla NATO durante la guerra in Bosnia, tra il 1993 e il 1995: in quel caso, per farla rispettare, gli aerei da guerra statunitensi spararono su quelli serbi, che avevano violato l’area per bombardare alcune fabbriche. Anche in quel caso l’operazione non fermò gli attacchi via terra, e incontrò anche varie difficoltà nei tentativi di colpire i velivoli nemici. L’efficacia delle “no-fly zone”, in generale, è piuttosto dibattuta: qualche anno fa, sul sito War on the Rocks, John T. Kuehn, ex pilota statunitense che aveva pattugliato diverse “no-fly zone” sia in Iraq che in Bosnia, spiegava per esempio che è molto difficile non provocare ugualmente morti tra i civili e non creare situazioni che aggravino ulteriormente la guerra in corso, anziché arginarla. Le “no-fly zone”, scriveva Kuehn, vengono proposte per limitare i danni, ma l’idea stessa di farlo con questo strumento «vìola il proposito di partenza». – Leggi anche: Quanto sono credibili le minacce nucleari di Putin Questo articolo non è più commentabile. Abbonati al Post per commentare le altre notizie."
105,105,post-2551672,Le sanzioni faranno male alla Russia,https://www.ilpost.it/2022/03/04/sanzioni-russia-oligarchi-banca-centrale-rublo/,2022-03-04 14:52:18,"Le sanzioni faranno male alla Russia  La loro estensione non ha precedenti e ha messo in crisi la strategia russa della “fortezza”, ma non è detto che basteranno a influenzare Vladimir Putin Alla fine di gennaio, quando l’invasione russa dell’Ucraina sembrava un evento possibile ma anche improbabile, l’Economist scrisse un articolo per spiegare che per il presidente russo Vladimir Putin sarebbe stato possibile «sopravvivere alle conseguenze economiche di una guerra». Poco più di un mese dopo l’Economist si è ricreduto, e oggi scrive che la resistenza di Putin e dell’economia russa «appare ora molto meno sicura». Il grande cambiamento di prospettiva nel giro di appena un mese è dovuto alle sanzioni dell’Occidente e di altri paesi contro la Russia, che sono state eccezionalmente più dure di quanto la maggior parte degli analisti avesse previsto, e che stanno provocando problemi enormi all’economia russa. Le ripercussioni potrebbero avere effetti di lunga durata, mettere in crisi l’establishment economico-politico russo e colpire duramente perfino lo stile di vita della popolazione. La durezza delle sanzioni imposte contro la Russia da Unione Europea, Stati Uniti e vari altri paesi del mondo (tra questi: Regno Unito, Giappone, Corea del Sud, Singapore, perfino la neutrale Svizzera) è stata tale da aver sorpreso quasi tutti gli osservatori, e forse perfino lo stesso governo russo. Per fare un esempio, prima dell’invasione gli analisti ritenevano che la sanzione più terribile che l’Occidente potesse imporre fosse l’esclusione della Russia dal sistema di comunicazioni bancarie SWIFT, che avrebbe impedito e rallentato le transazioni. Il blocco di SWIFT è stato poi applicato, ma nel frattempo la sua importanza è stata ridimensionata dal fatto che l’Occidente ha applicato sanzioni ancora più distruttive, come per esempio il blocco delle transazioni della Banca centrale. Nel loro complesso, gli analisti ritengono che le sanzioni potranno danneggiare l’economia russa a tal punto che, secondo alcune stime, il PIL del paese potrebbe calare dal 2 al 7 per cento quest’anno: già oggi la Russia non è mai stata così vicina al fallimento. Le più pesanti di queste sanzioni, inoltre, stanno avendo effetti immediati, che sono già percepibili anche dai cittadini comuni. Non è affatto chiaro, però, se questo sarà sufficiente a modificare i piani di Putin. Mentre alcuni ritengono che aumentare la pressione delle sanzioni e sfruttare il malcontento della popolazione e dell’élite economica possa essere l’unico modo per danneggiare il presidente russo e nel caso influire sulle sue scelte politiche, per altri c’è il rischio che la Russia consideri le devastanti sanzioni dell’Occidente come un atto di guerra, e che la reazione russa possa portare a un ulteriore aggravamento della situazione. Le sanzioni Le sanzioni che l’Occidente e altri paesi hanno adottato contro la Russia si possono dividere grossomodo in quattro categorie. La prima riguarda le sanzioni individuali contro membri dell’élite russa e del governo, e contro i cosiddetti oligarchi. Queste sanzioni sono già state adottate in varie altre circostanze, come per esempio dopo l’invasione della Crimea del 2014, e non hanno mai impensierito più di tanto chi le subiva, anche perché è sempre stato piuttosto facile trovare scappatoie: alcuni oligarchi e politici russi sono sotto sanzioni da anni, ma i loro interessi e attività non hanno subìto particolari contraccolpi. Questa volta però ci sono alcune differenze notevoli. Anzitutto, tra i sanzionati ci sono il presidente russo Putin e il suo ministro degli Esteri Sergei Lavrov. Mettere sotto sanzioni un capo di stato e un ministro degli Esteri (che è il capo dei diplomatici di un paese) è una misura straordinaria, che potrebbe essere tanto più notevole perché varie analisi ritengono che Putin abbia accumulato negli anni una ricchezza enorme, forse una delle più grandi del mondo. Si parla di stime, però, perché la ricchezza di Putin è difficile da quantificare e individuare: né lui né Lavrov hanno proprietà, conti correnti o altri tipi di investimento fuori dalla Russia, e dunque è probabile che i loro investimenti all’estero siano stati fatti tramite prestanome o con qualche altra forma di occultamento. I leader di Unione Europea e Stati Uniti hanno comunque già detto che intendono individuare questi investimenti e sanzionarli, ma ci vorrà del tempo. L’altra novità è che questa volta i leader occidentali sembrano molto più seri nell’applicazione delle sanzioni individuali sugli oligarchi e sull’élite russa, e determinati a evitare scappatoie. Anche perché il lavoro congiunto delle misure individuali assieme alle sanzioni di altro tipo consente un ampio margine di azione: per esempio, vari paesi europei hanno cominciato a sequestrare gli yacht di lusso di proprietà degli oligarchi russi, cosa che raramente era successa in precedenza. Sono imbarcazioni dal valore di centinaia di milioni di dollari, la cui perdita è un grave danno perfino per un miliardario. Le sanzioni mirano dunque a compromettere lo stile di vita lussuoso degli oligarchi: l’Alto rappresentante dell’Unione Europea per la politica estera, Josep Borrell, all’annuncio delle prime sanzioni scrisse in un tweet poi cancellato: «Basta shopping a Milano, feste a Saint Tropez, diamanti ad Anversa». Al tempo stesso, le sanzioni intendono colpire gli interessi più profondi della classe dirigente russa e provocare seri danni economici. L’obiettivo, come avviene da anni con le sanzioni contro la Russia, è aumentare la pressione sul circolo dei collaboratori e dei sostenitori più influenti di Putin, per rendere più doloroso e dispendioso il proseguimento del conflitto e influenzare le scelte future. Non è detto che questa strategia funzionerà: tra le altre cose, molte analisi recenti hanno notato come gli oligarchi russi abbiano perso gran parte della loro influenza in questi anni, e che Putin abbia strutturato il potere economico e politico in Russia in modo che dipenda in gran parte dalle sue decisioni. Un secondo tipo di sanzioni riguarda il divieto di esportazione in Russia di varie tecnologie, imposto soprattutto da Stati Uniti e Unione Europea. Questo divieto comprende vari settori: per esempio quello fondamentale dei microprocessori, oppure varie tecnologie militari che renderanno difficile per l’esercito russo aggiornare e potenziare le proprie capacità. È stata anche vietata l’esportazione di tecnologie che riguardano la raffinazione e la fornitura del petrolio e che, secondo gli Stati Uniti, potrebbero «degradare lo status della Russia come importante fornitore di energia». Sono sanzioni che hanno un notevole potenziale e potrebbero danneggiare vari settori dell’economia russa, ma richiederanno molto tempo per far sentire davvero il loro effetto. Un terzo tipo di sanzioni comprende alcune misure economiche meno facilmente individuabili, come per esempio il divieto di sorvolo di tutti gli aerei russi su Stati Uniti ed Europa, oppure la decisione dell’Unione Europea di vietare la trasmissione dei canali di propaganda russa RT e Sputnik su tutte le piattaforme. Un cambiavalute a Mosca (AP Photo/Alexander Zemlianichenko Jr., File) Infine, le sanzioni di gran lunga più devastanti, che tutti stanno analizzando per le loro enormi conseguenze sull’economia russa, sono quelle che colpiscono il sistema finanziario. L’Unione Europea, gli Stati Uniti e vari altri paesi hanno adottato misure specifiche per limitare l’accesso di alcune banche russe ai mercati finanziari occidentali. Queste sanzioni hanno colpito alcune delle più grandi banche della Russia, come Sberbank e VTB Bank, oltre che varie grosse compagnie di stato. Poi c’è il blocco di SWIFT, la piattaforma di comunicazione usata dalla maggior parte degli istituti bancari per gestire vari servizi e transazioni internazionali. Per le banche russe, essere escluse da questa piattaforma significa subire rallentamenti estremi nell’esecuzione di moltissime operazioni fondamentali, fino alla paralisi. Unione Europea e Stati Uniti hanno escluso da SWIFT sette grosse banche russe, ma ne hanno risparmiate due molto importanti, Sberbank e Gazprombank, per consentire ai paesi europei di continuare i pagamenti di gas e petrolio russi, che l’Europa continua ad acquistare nonostante la guerra in corso. Come dicevamo, fino a qualche giorno fa l’esclusione da SWIFT era considerata la sanzione più grave che l’Occidente avrebbe potuto imporre. Ma la scorsa settimana, con una certa sorpresa, i governi di Europa e Stati Uniti hanno annunciato anche il blocco totale delle transazioni della Banca centrale russa. La Banca centrale La Banca centrale è considerata uno dei pezzi in assoluto più importanti per la strategia militare russa, per due ragioni: anzitutto, fin dalla loro fondazione nel Diciassettesimo secolo le Banche centrali hanno avuto il ruolo di stabilizzare l’economia nel corso degli eventi bellici e, nel caso attuale della Russia, anche di finanziare lo sforzo militare. In secondo luogo, la Banca centrale russa è il centro della strategia dell’“economia-fortezza”, cioè di quel sistema di contromisure e provvedimenti che la Russia aveva già adottato da tempo per rendersi il più immune possibile dalle sanzioni occidentali. Negli ultimi anni, la Russia aveva accumulato gigantesche quantità di riserve nella sua Banca centrale, oltre 640 miliardi di dollari, corrispondenti al 38 per cento del PIL nazionale nel 2021. Come ha scritto Bloomberg, questo accumulo di risorse ha avuto anche un costo: centinaia di miliardi di dollari di proventi della vendita degli idrocarburi che avrebbero potuto essere investiti nell’economia russa erano invece stati messi da parte, rallentando crescita e benessere. L’idea, semplificando molto, è che l’enorme quantità di riserve avrebbe consentito alla Banca centrale russa di resistere alle sanzioni, sostenere l’economia, finanziare lo sforzo bellico. La Banca centrale, come hanno scritto vari giornali, era il “forziere di guerra” di Putin. Il punto debole della strategia è che una grossa porzione di queste risorse non è controllata direttamente dalla Russia, ma è conservata in istituzioni finanziarie estere. E quando i leader occidentali hanno deciso di imporre sanzioni sulla Banca centrale, hanno bloccato anche tutte le riserve estere della Banca. Le stime divergono leggermente, ma dei 640 miliardi di dollari del “forziere di guerra”, tra i 300 e i 400 miliardi sono ora bloccati dalle sanzioni. A questo punto, «la “fortezza-Russia” è volata fuori dalla finestra», ha detto a Bloomberg l’economista Elina Ribakova, che ha ipotizzato che presto il paese potrebbe trovarsi a corto di denaro per finanziare la guerra, e sarà costretto a chiederne direttamente alla popolazione. È difficile dire come sia stato possibile che la strategia della “fortezza” avesse una falla tanto evidente. La Banca centrale russa è ovviamente consapevole del problema da anni, e ha cercato a lungo di ridurre la sua esposizione all’estero. Tra il 2013 e il 2021 ha quasi triplicato le sue riserve d’oro e ridotto del 75 per cento le riserve negli Stati Uniti e quelle in vari altri paesi europei. Ma è impossibile per una Banca centrale, specie per quella di un paese con un’economia fragile come la Russia, eliminare del tutto i propri investimenti in valute forti come dollaro ed euro. Garantire la convertibilità del rublo in dollari ed euro dà sicurezza e stabilità all’economia, rafforza la valuta e aumenta la fiducia. Anche la “fortezza” russa non poteva fare a meno di esporsi alle economie estere. Il punto, semmai, è che alla pari di molti osservatori è probabile che l’establishment russo non si aspettasse sanzioni così dure contro la Banca centrale: sono ancora una volta sanzioni straordinarie per un’economia grande come quella russa, che probabilmente era difficile prevedere. Il dimezzamento delle riserve a disposizione della Banca centrale russa ha anche un’ulteriore, gravissima conseguenza: il crollo del rublo. Come per tutte le valute, il valore del rublo dipende dalla fiducia dei cittadini nel fatto che manterrà il suo valore nel tempo. Se questa fiducia viene meno – come può avvenire nel caso di una guerra – i cittadini e gli investitori potrebbero vendere i propri rubli in cambio di valute più sicure, come il dollaro e l’euro. Più persone vendono rubli più il loro valore diminuisce, fino a un crollo della valuta. La Banca centrale in questi casi potrebbe sostenere la sua valuta comprando i rubli che vengono venduti, ma per farlo servono enormi quantità di riserve a disposizione – e la Banca centrale russa queste riserve se le è trovate dimezzate, ed è pure impegnata a finanziare una guerra. Il risultato è stato, all’inizio di questa settimana, il più disastroso crollo del rublo negli ultimi decenni nonostante l’aumento dei tassi deciso dalla Banca centrale, che ha già portato a una riduzione del potere d’acquisto dei russi e potrebbe essere una delle cause principali di una grave crisi economica. Questo è un effetto voluto da chi ha architettato le sanzioni. Il New York Times qualche giorno fa ha riportato una vecchia frase attribuita a Lenin (o all’economista John Maynard Keynes: c’è un certo dibattito sulla questione) secondo cui «non c’è modo più sottile e infallibile di rovesciare le basi di una società che distruggerne la valuta». Persone in fila per ritirare dollari ed euro a San Pietroburgo (AP Photo/Dmitri Lovetsky) Le sanzioni “indirette” C’è infine un ultimo tipo di sanzioni indirette, non ufficiali, che non sono state imposte dai governi ma da singole multinazionali e aziende che hanno interrotto i propri servizi o la vendita dei propri prodotti in Russia, o che hanno annunciato la vendita delle proprie partecipazioni in aziende russe. Le ragioni di queste sanzioni sono varie: in alcuni casi per solidarietà con la causa ucraina, in altri per convenienza e in altri ancora su pressione dei governi. In molti casi, per esempio, varie aziende hanno annunciato che smetteranno di vendere i propri prodotti nei negozi russi. Questo tipo di misure costituisce più che altro un fastidio per la popolazione, ma è una buona mossa di marketing per l’azienda ed evita il rischio che le forniture inviate in Russia non siano pagate. In altri casi queste iniziative delle aziende possono avere effetti molto gravi. Per esempio la decisione di alcune compagnie energetiche occidentali come Shell e BP di vendere le proprie quote nelle aziende di stato russe le priva di centinaia di miliardi di dollari di investimenti. Oppure la decisione di Maersk, una delle più grandi compagnie di spedizioni con container del mondo, di non accettare più ordini in Russia può avere gravi effetti su commerci e rifornimenti. Il governo russo sta cercando di limitare i danni, per esempio impedendo alle multinazionali estere di disfarsi delle proprie quote nelle aziende russe, ma non è chiaro quanto questa misura avrà successo. Cosa manca Le sanzioni imposte alla Russia hanno pochi precedenti per completezza e gravità. «È una combinazione unica di misure. Ciascuna misura non è inedita. Ma ciò che è storicamente mai visto è il grado di coordinamento multilaterale e il fatto che siano state usate misure durissime allo stesso momento», ha detto sempre l’economista Elina Ribakova, questa volta però a Vox. Ci sono tuttavia ancora margini per colpire l’economia russa. Per esempio, si può bloccare alle navi russe l’accesso ai porti occidentali, creando una specie di embargo che avrebbe conseguenze ancora più gravi. Ma le sanzioni che ancora mancano, e che sono decisamente le più citate e attese, sono quelle sull’energia. Gli Stati Uniti continuano a importare petrolio dalla Russia e, soprattutto, i paesi dell’Unione Europea continuano a importare gas. Anche in questi giorni di guerra, l’Europa paga alla Russia centinaia di milioni di dollari al giorno in cambio del gas. Interrompere le forniture di gas per ora sarebbe molto pericoloso per le economie europee, ma vari leader hanno detto che la possibilità di sanzionare anche le esportazioni energetiche russe non è stata del tutto esclusa. Danneggeranno anche noi? Per ora le conseguenze delle sanzioni economiche alla Russia sono state limitate nei paesi occidentali, soprattutto perché, appunto, petrolio e gas sono stati esclusi. A parte il suo ruolo come fornitore di energia, l’influenza dell’economia russa su scala internazionale è ridottissima: vale appena l’1,7 per cento del PIL mondiale. In questi giorni si è verificato un aumento dei costi dell’energia, che però non si discosta molto dagli aumenti che si sono già verificati negli scorsi mesi. La Russia è un grande esportatore di alcuni metalli importanti per varie produzioni, come il palladio, e anche di questi si potrebbe vedere un aumento dei prezzi. Le proiezioni sull’economia mondiale, però, non sono state riviste in maniera drastica dopo l’inizio dell’invasione. Le cose potrebbero ovviamente cambiare se l’Occidente decidesse di sanzionare le forniture di energia, o la Russia di interromperle. Anche per questo, l’Europa sta cercando a gran velocità di ridurre il più possibile la sua dipendenza dal gas russo. Questo articolo non è più commentabile. Abbonati al Post per commentare le altre notizie."
106,106,post-2551476,La prima guerra di TikTok,https://www.ilpost.it/2022/03/04/tiktok-guerra-ucraina/,2022-03-04 09:07:51,"La prima guerra di TikTok  Gli adolescenti ucraini stanno raccontando l'invasione russa sul social network, che in questi giorni si è riempito di video di bombe e bunker ma anche di notizie false Dagli adolescenti ucraini che mostrano l’arredamento del proprio rifugio antiaereo seguendo il formato di un popolare meme ai giovani soldati che ballano sulle note di “Smells Like Teen Spirit” dei Nirvana, TikTok da una settimana a questa parte si è riempito di contenuti che raccontano l’invasione russa dell’Ucraina seguendo i canoni estetici scanzonati della piattaforma. Al punto che in diversi hanno definito quella in corso in Ucraina “la prima guerra su TikTok”, o “la guerra più online di sempre, almeno fino alla prossima”. Sul social network più popolare tra gli adolescenti di mezzo mondo, di proprietà dell’azienda cinese ByteDance e con oltre un miliardo di utenti attivi, da una settimana il flusso di brevi video che appare agli utenti alterna contenuti che commentano l’ultima serie uscita su Netflix o mostrano un balletto in una cameretta americana alle immagini talvolta violente della situazione in Ucraina. Ci sono i video delle bombe che cadono su Kiev raccolte da una ventenne ucraina che fino a qualche giorno prima pubblicava principalmente sprazzi della propria vita a Londra, con una canzone degli MGMT in sottofondo; una nonna ucraina che chiama in lacrime gli amici per salutarli prima che arrivino le truppe russe; un’influencer abituata a parlare delle proprie finanze che mostra le tantissime auto in fila per fare rifornimento. ???? #ukraine #foodsupply #update #kyiv  ♬ original sound – MONEY HONEY ????????    Ma ci sono anche i meme in cui Ucraina e Russia vengono paragonate alle protagoniste della popolare serie tv Euphoria che bisticciano tra loro; i giornalisti inviati dai media internazionali per raccontare quello che sta succedendo; gli utenti che si sono innamorati del presidente ucraino Volodymyr Zelensky e ora pubblicano video dal suo passato di comico e attore; i nazionalisti russi che continuano ad affermare che il loro Paese è stato provocato. Nelle settimane precedenti all’attacco, alcuni video di carri armati e soldati in movimento sono stati utili a ricostruire gli spostamenti dell’esercito russo. C’è un grosso problema di disinformazione: anche se l’app mette a disposizione una funzione chiamata “centro di alfabetizzazione digitale”, che spiega alcune cose su come si riconoscono le fake news, il funzionamento e il ritmo di TikTok fanno sì che la maggior parte degli utenti non dedichi molto tempo a verificare se quello che vedono è vero oppure no. Così, oltre alle campagne di disinformazione coordinate dalla Russia per giustificare l’invasione, su TikTok ci sono anche gli utenti comuni che, per raccogliere donazioni (che possono essere fatte direttamente all’interno dell’app) o follower da monetizzare in un secondo momento, si spacciano per cittadini ucraini in difficoltà o spacciano scene di videogiochi per immagini veritiere dal fronte. Clip from a Live stream on #TikTok ???? #Ukraine pic.twitter.com/9jIlpMj811 — dUsTiN (@dustinfalgout) February 25, 2022  È un caos in cui tutto appare decontestualizzato e in cui è difficile distinguere realtà, finzione e propaganda. È il modo in cui è disegnato TikTok: un flusso potenzialmente infinito di contenuti brevi, accattivanti ma non particolarmente curati, in cui non appaiono solo i video dei profili che si è deciso di seguire, ma tutto ciò che l’algoritmo della piattaforma individua come interessanti per l’utente. #???????????????????????????????????????????????????????? #???????????????????????????????? #Топ #Рек #ЗСУ #славаукраїні #украинатикток #Армия #ООС #???? #огонь #Топ  ♬ Originalton – Hi    Qualcuno scherza sul fatto che l’algoritmo è così preciso che sembra leggere nella mente: in realtà registra più semplicemente quanto a lungo l’utente guarda i singoli video, quali apprezza e quali condivide con i propri contatti, con lo scopo di proporre contenuti che catturino al massimo l’attenzione, per trattenere sulla piattaforma il più a lungo possibile. Con lo scoppio della guerra, l’attenzione di tantissime persone è sull’Ucraina, al punto che l’algoritmo sta finendo per ripescare video pubblicati mesi fa o che ritraggono altre guerre per soddisfare i desideri di contenuti degli utenti. Soltanto tra il 20 e il 28 febbraio, le visualizzazioni dei video taggati con #Ukraine sono passate da 6,4 miliardi a 17,1 miliardi — 928.000 visualizzazioni al minuto. Al 3 marzo, erano già diventate 22,5 miliardi. Considerato che, secondo dati risalenti all’estate 2020, oltre 28 milioni di russi sono iscritti all’applicazione, c’è chi spera che l’applicazione possa essere utile a far conoscere la situazione ucraina anche in Russia, dove il governo impedisce ai media di usare le parole “attacco”, “invasione” o “guerra” per descrivere ciò che sta succedendo. Credit: repnicktv on #tiktok 2.3.21 xx#london #uk #ukraine #russia #standwithukraine #repnicktv pic.twitter.com/0JwBDMw0Xa — YGWhitburn (@YGWhitburn) March 3, 2022  «Nelle ultime settimane ci sono stati piccoli casi di disinformazione russa rivolta verso l’esterno, ma la Russia sembra molto più interessata a indirizzare le opinioni dei propri cittadini» spiega al Post Ryan Broderick, giornalista e ricercatore indipendente che si occupa di Internet e politica. «L’Ucraina, invece, sta usando i social media per conquistare i cuori e le menti delle persone in tutto il mondo. Ed è stata una campagna incredibilmente efficace, ma, come tutte le campagne su Internet, il messaggio corre il rischio di essere banalizzato e diventare un meme o di perdere l’attenzione non appena arriva un tema più appariscente». Nel suo discorso del 24 febbraio, Zelensky aveva fatto appello agli utenti di TikTok russi, chiedendo loro (insieme a scienziati, dottori, blogger e comici) di far sentire la propria voce per mettere fine alla guerra. Qualche giorno dopo, l’autorità di regolamentazione delle comunicazioni russa Roskomnadzor aveva chiesto che l’app smettesse di includere contenuti di carattere militare nei post consigliati ai minori, sostenendo che gran parte dei contenuti in materia siano anti-russi. Non è la prima volta che una piattaforma social gioca un ruolo importante nella narrazione di un conflitto — le Primavere arabe del 2011 non sarebbero state la stessa cosa senza Twitter e Facebook, e la riconquista talebana dell’Afghanistan l’anno scorso creò seri problemi di moderazione dei contenuti alle aziende tech — e non è la prima volta che una grossa notizia monopolizza TikTok per giorni. A video gone viral on #tiktok shows #racism to a group of african people been rejected not to enter into a train which was leaving #ukraine.All lives matter whether your #black or #white.????????#blm #BlackLivesMatter #racism #Blacks #AfricansinUkraine #Africa pic.twitter.com/w0dfUy2hvW — Kurts Jay Solomon (@kurts_solomon) February 28, 2022  Nonostante l’impostazione di TikTok sia quella di uno spazio apolitico e spensierato, e nonostante l’ordine casuale e non cronologico con il quale i contenuti sono presentati non favorisca affatto i temi di attualità, sulla piattaforma hanno avuto periodi di grande popolarità i video degli incendi in Australia, delle violenze israeliane in Palestina, dell’attacco al Campidoglio statunitense. TikTok è colmo di video di attivismo, analisi e commenti sui fatti di attualità, oltre che di disinformazione e propaganda. «Gran parte del successo di TikTok dipende sia da quanto è visivo sia da quanto è istantaneo. Dai meme e dai balletti all’assalto al Campidoglio, cattura il mondo con un’immediatezza che altre piattaforme non possono eguagliare» ha scritto Chris Stokel-Walker su Wired. «L’ascesa di TikTok è, ed è sempre stata, il risultato di quanto sia facile da usare. Gli strumenti di editing ed i filtri dentro all’app rendono più semplice di qualsiasi altra piattaforma catturare e condividere il mondo che ci circonda. Se Facebook è pesante, Instagram è curato e YouTube richiede un carico di attrezzature e tempo di editing, TikTok è veloce e sporco, il tipo di piattaforma video che può modellare la percezione di come si sta svolgendo un conflitto». «La documentazione sui social media ha meno probabilità di durare — è volontariamente effimera — ma per il consumatore può creare un’esperienza più immediata e coinvolgente di una situazione che si sta svolgendo in diretta» scrive invece Kyle Chayka sul New Yorker. «Una donna partorisce dopo essersi rifugiata in una stazione della metropolitana di Kiev. Altrove nella metropolitana, le famiglie si stringono ai propri cani e gatti. Un padre ucraino saluta in lacrime la sua famiglia. Un trattore agricolo sembra trainare un carro armato russo abbandonato. Un uomo britannico si fa un video mentre prepara una borsa, in cui mette anche il tè, per andare in Ucraina “a salvare mia moglie e mio figlio”. Insieme, questi frammenti presentano un montaggio di una vita improvvisamente finita in mezzo a una guerra. Evocano pensieri su come potresti reagire tu stesso in circostanze così banali e terribili, equipaggiato solo con la fotocamera del telefono. Cos’altro c’è da fare in un rifugio antiaereo se non farsi video e trasmetterli al mondo esterno?». Questo articolo non è più commentabile. Abbonati al Post per commentare le altre notizie."
107,107,post-2550691,Quando l’Ucraina era la terza potenza nucleare al mondo,https://www.ilpost.it/2022/03/02/accordo-budapest-1994-ucraina-nucleare/,2022-03-02 15:56:01,"Quando l’Ucraina era la terza potenza nucleare al mondo  Dopo la fine dell'Unione Sovietica il paese si disfece delle armi in cambio della garanzia che i suoi confini sarebbero stati rispettati: non è andata così Nelle ultime settimane di crisi in Ucraina, e in questi giorni di invasione del paese da parte della Russia, vari analisti hanno ricordato che l’Ucraina, per pochi anni dopo la fine dell’Unione Sovietica, fu una delle più grandi potenze nucleari del mondo. Questa condizione terminò nel 1994 con il Memorandum di Budapest: l’accordo con cui l’Ucraina acconsentì a disfarsi delle armi nucleari rimaste sul suo territorio dopo lo scioglimento dell’Unione Sovietica, in cambio della garanzia che i suoi confini sarebbero stati sempre rispettati, tanto dalla Russia quanto dall’Occidente. Com’è ovvio, quell’accordo è stato platealmente violato dal presidente russo Vladimir Putin, sia con l’invasione di questi giorni sia nel 2014, quando la Russia invase e annetté la penisola di Crimea. Oltre a chiedersi cosa sarebbe successo se l’Ucraina avesse tenuto le sue armi atomiche, vari analisti hanno notato che questo non è per niente un segnale incoraggiante per il processo di disarmo nucleare di altri paesi del mondo. – Leggi anche: L’ultima volta che la Russia invase l’Ucraina Il memorandum del 1994 non riguardava soltanto l’Ucraina, ma anche il Kazakistan e la Bielorussia: tutti stati diventati indipendenti dopo la dissoluzione dell’Unione Sovietica (nel 1991), e che si trovarono ad avere sul proprio territorio una serie di armi nucleari che erano appartenute all’URSS. Dei tre stati in questione, l’Ucraina era quello che ne aveva di più: con circa 1.800 ordigni nucleari di vario tipo, la neonata Ucraina si trovò a essere la terza potenza nucleare del mondo. All’accordo – firmato con Russia, Stati Uniti e Regno Unito – si arrivò solo dopo lunghi negoziati, più accordi e numerosi dibattiti: benché il controllo operativo degli ordigni nucleari presenti sul territorio ucraino fosse in mano soprattutto alla Russia, infatti, l’Ucraina esitò molto di più del Kazakistan e della Bielorussia prima di convincersi a disfarsene: tutte quelle armi, di fatto, rendevano senza alcuno sforzo l’Ucraina uno stato forte e temibile, che entrava nel sistema della deterrenza nucleare e che avrebbe potuto preservarsi da attacchi e invasioni.  Il primo passo per arrivare al memorandum di Budapest del 1994 fu la firma, nel 1992, del trattato START I (Strategic Arms Reduction Treaty). Il trattato era stato originariamente firmato da Stati Uniti e Unione Sovietica, che però si era sciolta appena cinque mesi dopo: i suoi obblighi furono quindi assunti dagli stati che ne avevano ereditato le armi. L’Ucraina accettò di firmarlo solo dopo numerosi e accesi dibattiti interni e si impegnò, come il Kazakistan e la Bielorussia, a smaltire le armi nucleari sul proprio territorio entro sette anni per poi aderire, come stato non-nucleare, al Trattato di non proliferazione nucleare (trattato del 1968 in cui gli stati che non hanno armi nucleari si impegnano a non dotarsene). Tra la firma e la ratifica del trattato START I, però, ci fu una serie di altri dibattiti in Ucraina, sia sulle modalità con cui disfarsi delle armi nucleari che sulla possibilità di mantenterne almeno una parte. Alla fine, e anche a seguito delle pressioni degli Stati Uniti, l’Ucraina accettò di ratificare il trattato START I e di smaltire tutte le armi nucleari presenti sul proprio territorio in cambio di sostegno economico e di una serie di garanzie. Prima di aderire al Trattato di non proliferazione nucleare, però, l’Ucraina pretese ulteriori garanzie sulla propria sicurezza e sul rispetto dei propri confini, garanzie che le vennero date proprio con il memorandum di Budapest del 1994, il cui titolo completo era “Memorandum di Budapest sulle garanzie di sicurezza”. Il memorandum, in sintesi, comprendeva 6 punti: che i paesi firmatari (Russia, Stati Uniti e Regno Unito) avrebbero rispettato la sovranità, l’integrità territoriale e i confini esistenti dell’Ucraina; che non l’avrebbero attaccata se non per difendersi; che non avrebbero adottato misure di coercizione economica per piegarla al proprio volere; che non avrebbero usato armi nucleari contro di lei (a meno che l’Ucraina non li avesse attaccati alleandosi o associandosi in qualche modo con uno stato armato nuclearmente); che l’avrebbero assistita se fosse stata attaccata con armi nucleari; e che, in sostanza, avrebbero fatto in modo che tutti questi punti venissero rispettati, consultandosi nel caso in cui fossero sorti problemi in relazione agli accordi presi. L’accordo non obbligava i paesi firmatari a intervenire in difesa dell’Ucraina nel caso in cui fosse stata attaccata: la formula usata, «fornire assistenza» era piuttosto vaga, e comunque non vincolante, come lo è l’articolo 5 del trattato della NATO, di cui l’Ucraina non fa parte. Ma la questione più importante, soprattutto alla luce di quello che sta succedendo oggi, è che con quell’accordo la Russia si impegnava a non minacciare mai la sovranità nazionale e l’integrità territoriale dell’Ucraina. Ed è solo in cambio di molte rassicurazioni in questo senso, ribadite e riformulate in vari modi, che l’Ucraina accettò di disfarsi del grosso arsenale nucleare a sua disposizione (cosa che finì di fare nel 1996). Rassicurazioni che Stati Uniti e Russia offrirono nuovamente nel 2009, con una dichiarazione congiunta in cui dicevano che il contenuto del memorandum di Budapest sarebbe stato rispettato anche dopo la scadenza del trattato START I. La prima volta che la Russia violò gli accordi di Budapest fu nel 2014, con l’invasione e l’annessione della penisola di Crimea. Alle accuse di Stati Uniti, Regno Unito e Ucraina, il ministro degli Esteri russo rispose che «le rassicurazioni sulla sicurezza [dell’Ucraina] erano state date al governo legittimo dell’Ucraina, e non alle forze politiche salite al potere con un colpo di stato». Il governo russo si riferiva al governo nominato con la rivoluzione di Euromaidan. E quando Stati Uniti e Regno Unito si accordarono per incontrarsi con la Russia a Parigi per discutere, come previsto dall’ultimo punto dell’accordo, della situazione, il ministro degli Esteri russo Sergei Lavrov, che pure si trovava a Parigi, non si presentò. La seconda volta in cui la Russia ha violato quegli accordi è oggi, con l’invasione su larga scala, e da più fronti, dell’Ucraina. Secondo Mariana Budjeryn, esperta di armamenti nucleari dell’Università di Harvard, nell’opinione pubblica ucraina c’è un certo rammarico rispetto alla scelta fatta con gli accordi di Budapest. Tenere e mantenere quell’arsenale nucleare, ha detto Budjeryn a NPR, sarebbe stato costoso e rischioso, ma la «narrazione pubblica dell’Ucraina è “avevamo il terzo arsenale nucleare più grande del mondo, lo abbiamo ceduto per questo pezzo di carta, e guardate cosa è successo”». È anche per questo che in questi giorni si parla molto del memorandum di Budapest del 1994. Come ha scritto The Intercept, la guerra in corso è un segnale tutt’altro che incoraggiante per quanto riguarda le politiche del disarmo nucleare: vedendo cosa è successo all’Ucraina, i paesi più piccoli che possiedono armi nucleari, che mirano ad averne come l’Iran o che, come la Corea del Nord, stanno lavorando per potenziare il proprio arsenale, saranno molto meno inclini a disfarsene in cambio di garanzie di pace e stabilità.  – Leggi anche: Quanto sono credibili le minacce nucleari di Putin Questo articolo non è più commentabile. Abbonati al Post per commentare le altre notizie."
108,108,post-2550635,Gli italiani che combattono in Ucraina,https://www.ilpost.it/2022/03/02/ucraina-foreign-fighters-italiani/,2022-03-02 10:36:56,"Gli italiani che combattono in Ucraina  Da anni nell'est del paese ci sono militanti comunisti tra i filorussi e soprattutto neofascisti, da entrambe le parti: ora ci si aspetta aumenteranno Ci sono italiani che stanno combattendo da tempo in Ucraina, soprattutto nelle zone degli stati autoproclamati di Donetsk e Luhansk, nel Donbass: militanti della destra fascista, ma anche della sinistra radicale. I primi sono divisi a metà: una parte di loro combatte a fianco degli ucraini mentre un’altra parte, consistente, combatte con le milizie filorusse. I militanti di estrema sinistra sono invece schierati con i russi o, più precisamente, con le truppe delle repubbliche separatiste. In tutto, in quelle zone, dal 2014 in poi combattono circa 17mila stranieri, 15mila russi e il resto proveniente da tutta Europa. Non è facile avere una stima di quanti siano gli italiani impegnati sul campo. Nei primi anni della guerra del Donbass erano una sessantina, poi alcuni sono tornati indietro, altri sono rimasti nella zona, altri ancora si stanno dirigendo in Ucraina dall’Italia in questi giorni. «Quello che stiamo notando ora, soprattutto sui social» dice Francesco Marone, ricercatore dell’Ispi, Istituto per gli studi di politica internazionale, «è un forte interesse che si sta sviluppando, soprattutto da parte di chi sta valutando l’ipotesi di andare a combattere con le forze ucraine. L’appello del presidente Volodymyr Zelensky a creare una sorta di Brigata internazionale ha fatto breccia ed è stato ripreso addirittura da alcuni ministri degli Esteri europei». Il ministero della Difesa ucraino ha creato la Legione internazionale: chi vuole farne parte deve rivolgersi all’ambasciata ucraina nel proprio paese. Secondo le autorità di Kiev sono già molti quelli che stanno prendendo contatto, ma non è chiaro se le partenze siano già iniziate. La legione si riunirà e inizierà a operare a Leopoli, a circa 70 km dal confine con la Polonia. Le ambasciate fanno sapere che vengono accettati tutti a patto, pare, che siano incensurati. Non è necessario che abbiano esperienza militare, ma meglio se sono già dotati di equipaggiamento. Sono anche previsti una sorta di rimborso spese e una piccola paga. Per ora a essere pronti a partire sono soprattutto canadesi, inglesi, australiani, americani. Saranno definiti foreign fighters, anche se, continua Marone, la stessa definizione non è univoca: «la più nota è quella dello studioso David Malet che individua i foreign fighters come stranieri rispetto a entrambi le parti della guerra; motivati principalmente da ragioni differenti da quelle del proprio compenso economico; non inquadrati in forze armate attive nel conflitto. Sulla base di questa semplice definizione, in questa fase i volontari che si unissero alla legione internazionale dell’esercito ucraino non avrebbero il terzo requisito». Non è un reato andare a combattere all’estero. «Lo diventa», spiega Marone, «se si combatte per organizzazioni terroristiche, come avvenne per i jihadisti. Ma non è questo il caso, nemmeno le milizie filorusse sono considerate terroriste». Commette reato invece secondo l’articolo 288 del codice penale chi «arruola o arma cittadini, perché militino al servizio o a favore dello straniero». È prevista come pena «la reclusione da quattro a quindici anni». Dice ancora Marone: «L’atteggiamento di molti governi in questa fase è ancora d’attesa: c’è chi, come la ministra degli Esteri del Regno Unito, Liz Truss, si è però già detta favorevole al fatto che i propri cittadini possano combattere per l’Ucraina.» Il più celebre tra gli italiani che si sono impegnati militarmente in Ucraina si chiama Andrea Palmeri, soprannominato “Generalissimo”. Ha 42 anni ed è di Lucca, ha un passato come leader dei Bulldog, gruppo egemone nella curva ultras della sua città e militante di Forza Nuova. È latitante in Italia e non fa mistero di trovarsi in Ucraina, più precisamente nelle zone delle autoproclamate repubbliche filorusse dove, dal 2014, ha combattuto con le milizie. Palmeri ha inviato sui suoi profili social l’ultimo messaggio poche ore fa da Luhansk, scrivendo che prossimamente non avrà modo di farsi sentire molto perché «l’Europa sta riempiendo l’Ucraina di armi letali, l’informazione è invasa da propaganda russofobica e fake news, la mia paura è che si voglia preparare l’opinione pubblica a qualcosa di grosso». Palmeri era già stato condannato in Italia a due anni e otto mesi di carcere per l’aggressione a un militante di sinistra nei primi anni Duemila. Nel 2014 lasciò Lucca, riapparve qualche settimana dopo, in una fotografia, a fianco dei combattenti russi a torso nudo e con un kalashnikov al collo. Fu poi condannato in primo grado nel 2019 a cinque anni di carcere a Genova, nell’ambito di un’inchiesta sui reclutatori di mercenari da mandare a combattere a fianco dei russi in Ucraina. Il processo di Genova nacque da un’inchiesta del 2013 sull’estrema destra ligure. Ora Palmeri vive stabilmente nell’Ucraina dell’est, è diventato cristiano ortodosso (il 19 gennaio ha festeggiato il santo Battesimo immergendosi nell’acqua ghiacciata) e ha anche cercato di darsi un’immagine meno da combattente, fondando una onlus per aiutare i bambini coinvolti nel conflitto. Nel Donbass a combattere con i russi ci sarebbero attualmente anche due cittadini lombardi. Massimiliano Cavalleri, 42 anni di Palazzolo, in provincia di Brescia, nome di battaglia Spartaco, è nella zona da anni: sulla sua pagina Facebook si mostra in combattimento e si vanta di essere stato ferito tre volte. Nel 2018 ha raccontato in un’intervista televisiva: «Prima di arrivare nella Repubblica di Luhansk ero a Donetsk. Ho combattuto all’aeroporto per cinque mesi. Là si sparava bene o male tutti i giorni, con fucili, artiglieria, carri armati… Si sparava con tutto, là». Con lui c’è Gabriele Carugati, nome di battaglia Arcangelo, che ha 32 anni ed è di Cairate, in provincia di Varese, figlio dell’ex segretaria cittadina della Lega. Coinvolto anche lui, come Cavalleri, nell’inchiesta di Genova, ha combattuto a lungo nel Donbass. Da tempo non si hanno però più sue notizie. Quando lasciò casa, famiglia e lavoro nel 2014 disse: «Mi chiedono se ho paura ad andare a combattere, rispondo che non ho paura di morire o rimanere mutilato facendo del bene, ho molta più paura a vivere 100 anni e non aver fatto nulla di buono…». Il fermo immagine di un video diffuso dai carabinieri dopo l’arresto di sei persone accusate di reclutamento di mercenari per il Donbass. (Ansa/Carabinieri del Ros) L’inchiesta di Genova sul reclutamento di mercenari per le milizie filorusse del Donbass aveva coinvolto anche Antonio Cataldo di Nola, ex membro della Legione Straniera francese poi addestrato dai russi nel Kazakistan. Combattè in Libia e poi a lungo nel quarto battaglione motorizzato del Corpo dell’esercito LPR, e cioè Luhansk People Republic. Poi andò in Siria per combattere come miliziano nell’esercito di Bashar el Assad, e infine era ritornato nei territori ribelli in Ucraina. Le sue parole sono riportate da un sito ucraino, poi tradotto in italiano da Ukraine Crisis Media Center: «Non sono un terrorista. Non ho decapitato nessuno. Non ho fatto niente di male se non essere venuto qui per aiutare la popolazione». Ma dalla parte dei filorussi non ci sono solo estremisti di destra. Si hanno notizie di militanti comunisti che hanno combattuto negli ultimi anni nel Donbass. Edy Ongaro, nome di battaglia Bozambo, partì dall’Italia nel 2015. Sostiene di essere un «internazionalista antifascista impegnato a lottare contro le ingiustizie nel mondo». Si troverebbe attualmente in Ucraina, inquadrato tra i combattenti filorussi, un uomo partito da Roma e conosciuto come Comandante Nemo. Secondo informazioni delle autorità italiane sarebbe vicino a gruppi di sinistra radicale e al Comitato per il Donbass antinazista, “gruppo italiano a sostegno delle forze che combattono per una Novorossiya libera, socialista, antifascista”. È stato nel Donbass, a fianco delle forze delle repubbliche autoproclamate, anche Riccardo Sotgia, accusato nel 2020 dalle autorità ucraine di banda armata e spionaggio. Parlando con il Post, Sotgia dice: «È vero, queste sono le accuse ma non ho notizie dell’inchiesta dal 2020». Nega di essere un combattente: «Sono accuse senza riscontro, anche avendo questo onore basterebbe osservare i timbri dei miei visti per constatare che la mia permanenza non sarebbe stata sufficiente. E vale anche per l’accusa di banda armata». Su alcuni media ucraini era uscito il suo nome come ministro di una delle due repubbliche autoproclamate dell’est dell’Ucraina, «ma anche questo», dice, «non è vero. Ho intrattenuto rapporti politici e di solidarietà, come internazionalista, e di carattere materiale, contribuendo all’invio di generi di prima necessità e medicine». Alla domanda sul perché una persona di sinistra si schieri con le forze russe, Sotgia risponde riproponendo la versione della propaganda putiniana, attribuendo le responsabilità della guerra all’espansione della NATO verso est. «È da ben prima, e mi riferisco alla resistenza nell’est del paese dopo il golpe del 2014 [i russi definiscono golpe la rivoluzione democratica del 2014 di piazza Maidan che depose il presidente filorusso Viktor Yanukovych, ndr], che un comunista e un antifascista ha il dovere di schierarsi con chi lotta contro il fascismo del suo paese, specie se resuscitato e usato dalla NATO per scopi di espansione militare, politica ed economica». Secondo Sotgia «a nessuno piace la guerra, ma la Russia si è trovata con le spalle al muro e umiliata, non ha potuto scegliere altra via». Su quella che è la situazione sul campo Sotgia parla di un avanzamento delle milizie della LNR (Luganskaja Narodnaja Respublika) e della DNR (Doneckaja Narodnaja Respublika): sostiene abbiano allontanato la linea del fronte, ricongiungendosi con il contingente russo intorno alla città ucraina assediata di Mariupol. Avverte: «In generale devo dire che le reazioni occidentali all’operazione militare russa sembrano sottovalutare, nella loro scelleratezza e prepotenza proterva, lo spettro della guerra nucleare». Ciò che accade in Ucraina è che militanti comunisti e militanti fascisti si sono trovati assieme a combattere senza apparenti imbarazzi. Molti militanti della destra estrema tra l’altro sono sostenitori di Aleksandr Dugin e delle sue teorie definite in Italia “rossobrune” e nazionalbolsceviche (fu fondatore con lo scrittore Eduard Limonov del Partito nazionalbolscevico), che ipotizzano una convergenza tra l’estremismo di destra e di sinistra in nome di una lotta all’Occidente. Dugin teorizza la necessità di un impero che nasca dall’unione di tutti i popoli di lingua russa in un unico paese. Se da una parte ci sono comunisti e neofascisti a combattere fianco a fianco coi filorussi, ci sono fascisti italiani che combattono attualmente nel reggimento Azov, un reparto militare che è stato inquadrato nella Guardia Nazionale dell’Ucraina. L’Azov, che ha come simbolo il Wolfsangel adottata dai nazisti, è costituito prevalentemente da volontari appartenenti a movimenti dell’estrema destra ucraina, soprattutto del gruppo neonazista Pravy Sector (Settore destro), e da militanti nazifascisti di tutta Europa. Ci sono anche parecchi esponenti della frangia più violenta del tifo della Dynamo Kiev. Prima era una forza paramilitare autonoma, ma da tempo fa parte a tutti gli effetti dell’esercito ucraino. Il reggimento Azov (AP Photo/Efrem Lukatsky) Secondo un rapporto degli osservatori Osce e di Amnesty International del 2016, il reggimento Azov è colpevole di aver ucciso prigionieri, di occultamento e distruzione di cadavere e di torture fisiche e psicologiche. Pravy Sector è da anni accusato di avere avuto un ruolo determinante nella strage di Odessa del 2 maggio 2014, quando 42 persone che manifestavano contro la deposizione di Yanukovych morirono nell’incendio alla Casa dei sindacati in cui si erano rifugiati per scappare dalle aggressioni della folla sostenitrice del movimento noto come Euromaidan, filo-occidentale. Cosa successe esattamente in quell’occasione è per molti versi ancora poco chiaro, nonostante diverse indagini giornalistiche. Il reggimento Azov, che oggi conta circa 1.200 effettivi, fu fondato da Andriy Biletsky, un militare noto con l’appellativo di “führer bianco”. Il governo ucraino di Zelensky non ha mai dimostrato vicinanza ai leader del reggimento, e in generale la presenza di estremisti di destra in Ucraina viene spesso gonfiata dalla propaganda russa: lo stesso Putin ha detto che il suo obiettivo con l’invasione è «denazificare» il paese. In realtà l’influenza dell’estrema destra sulla politica ucraina è eccezionalmente limitata: alle elezioni del 2019, quelle vinte da Zelensky, tutti i partiti di estrema destra si riunirono in una grande coalizione, di cui faceva parte anche il Corpo nazionale, il partito considerato dipendente dal battaglione Azov. Tutta la coalizione prese appena il 2,15 per cento delle preferenze e non superò la soglia di sbarramento del 5 per cento. Oggi nessun politico di estrema destra o neofascista siede nel parlamento ucraino. Resta il fatto che in questo contesto di guerra per le autorità ucraine il battaglione Azov è prezioso ed è stato dislocato nell’Europa dell’est. Ma molti lo considerano un azzardo: Yuri Huymenko, capo del partito-milizia Ascia Democratica, un’altra formazione di estrema destra nata negli ultimi anni e vicina agli uomini del reggimento Azov, ha già detto che «se qualcuno nel governo ucraino cerca di firmare le trattative con la Russia, un milione di persone scenderà in strada e quel governo cesserà di essere il governo». Del battaglione Azov ha fatto parte un noto neofascista italiano, F. F., conosciuto come Stan, che nel 2015 disse alla Stampa: «All’incendio seguirono due giorni di scontri furibondi. Centinaia di separatisti erano accorsi in città e girava voce che l’esercito russo stesse per attaccarci dalla Crimea: se così fosse stato, non avremmo avuto scampo». Alcuni anni fa diede poi un’intervista al Corriere della Sera: «Il nostro è un reggimento prima politico e poi militare, siamo contro il governo ucraino ma difendiamo la popolazione. Ma anche se la nostra ideologia è ferrea dipendiamo in qualche modo dal ministero della Difesa ucraino e siamo uniti alla Guardia Nazionale: mi hanno messo “in regola” e sono al riparo anche dalle leggi internazionali». F. F. spiegava poi che nell’Azov c’erano moltissimi foreign fighters: russi, francesi, slavi e italiani. Al giornalista Fausto Biloslavo, nel 2015, raccontava di essere stato membro negli anni Settanta in Italia di Avanguardia Nazionale, il movimento fondato da Stefano Delle Chiaie. «La divisione tra varie anime della destra fascista non è una sorpresa» dice ancora Marone, «d’altra parte anche in Italia, fin dall’inizio delle ostilità nell’Ucraina dell’est, CasaPound sviluppò per esempio simpatie e contatti con il Reggimento Azov mentre Forza Nuova è da sempre legata alle formazioni filo-russe». Che appartenenti alla destra fascista si dividano dalla parte opposta di un conflitto non è una novità. Accadde già negli anni Novanta. Nel 1991 Andrea Insabato, neofascista italiano che il 22 dicembre 2000 compì un attentato alla sede del Manifesto in via Tomacelli a Roma, si dava da fare per arruolare “camerati” disposti ad «andare a combattere nei Balcani per la sorella Croazia». Nacque in quegli anni la Legione Nera, composta da neofascisti di tutta Europa. Dall’altra parte però, nelle file dell’esercito serbo, combattevano altri fascisti, anche se in misura minore, inquadrati nelle milizie cetniche soprattutto nella guerra in Kosovo. Difficile prevedere quanto si svilupperà nelle prossime settimane il fenomeno degli stranieri che raggiungono l’Ucraina per combattere. Dice ancora Marone: «Non va esagerato il pericolo ma nemmeno sottovalutato: una parte consistente dei foreign fighters partiti per l’Ucraina ha posizioni politiche estremistiche e ha persino manifestato un sentimento di intensa ostilità nei confronti di valori e istituzioni dell’Occidente». Alcune delle persone che nel 2019 tentarono un golpe filorusso in Montenegro erano foreign fighters di ritorno dall’Ucraina. Ci sono poi casi di suprematisti bianchi americani che sono andati a combattere con le formazioni paramilitari ucraine. Di uno di loro, Craig Lang, ex soldato dell’esercito statunitense, è stata richiesta l’estradizione per aver commesso in patria un duplice omicidio. Marc de Cacqueray-Valmenier, giovane francese che ha combattuto con le milizie ucraine, una volta tornato in Francia fu protagonista di parecchi episodi di violenza politica. A capo del gruppo neonazista Les Zouaves, è anche stato tra gli animatori più decisi delle proteste dei gilet gialli. Ora è in carcere per gli incidenti avvenuti il 5 dicembre durante un comizio del candidato di estrema destra alle presidenziali Éric Zemmour. «La situazione», conclude Marone, «è da tenere sotto controllo. Come già accaduto nel 2014-2015, a partire per l’Ucraina potrebbero essere anche militanti estremisti, potenzialmente pericolosi per i loro stessi paesi di origine e per altri stati». Questo articolo non è più commentabile. Abbonati al Post per commentare le altre notizie."
109,109,post-2546647,Le operazioni “false flag” hanno una storia lunga,https://www.ilpost.it/2022/03/02/false-flag-operazioni-storia/,2022-03-02 10:12:15,"Le operazioni “false flag” hanno una storia lunga  Se n'è parlato molto per via dell'invasione dell'Ucraina: sono una specialità della Russia, ma non solo Nelle ultime settimane gli Stati Uniti e altri governi occidentali hanno accusato la Russia di aver organizzato delle “operazioni false flag” per giustificare l’invasione dell’Ucraina. In altre parole, hanno accusato la Russia di aver orchestrato alcuni attacchi contro le proprie forze o di avere volutamente creato gravi tensioni militari per addossarne la colpa all’Ucraina e trovare un pretesto per giustificare un’invasione. Non sarebbe la prima volta che una guerra inizia così. La Russia ha lavorato per settimane per trovare un pretesto per iniziare l’invasione dell’Ucraina e alla fine, nel discorso con cui ha dichiarato guerra, Putin ha definito l’invasione una «operazione militare speciale» con l’obiettivo di fermare il «genocidio» della popolazione dell’oriente ucraino. Questo genocidio ovviamente non esiste, ma l’accusa è stata inserita anche nella mozione votata dal parlamento russo per riconoscere le repubbliche autoproclamate, riconoscimento a cui è seguito l’inizio dell’invasione. La Russia era stata accusata di aver organizzato un’operazione “false flag” in Ucraina già in varie occasioni. A gennaio, per esempio, i ministeri della Difesa americano e ucraino avevano detto di avere raccolto informazioni sul fatto che la Russia avrebbe addestrato diverse persone in grado di maneggiare esplosivi e di inscenare un credibile attacco contro la stessa Russia, dando al paese la scusa per attaccare l’Ucraina. A febbraio, poi, sempre il ministero della Difesa americano aveva reso note alcune nuove analisi dell’intelligence statunitense che sostenevano che la Russia stesse creando un video che mostrava un finto attacco dell’esercito ucraino contro obiettivi in territorio russo, o contro persone che parlano russo e che si trovano nelle zone dell’Ucraina dove l’influenza russa è più forte. A un certo punto, pochi giorni prima dell’invasione, i media di stato russi arrivarono ad accusare l’esercito ucraino di aver cercato di sconfinare in Russia distruggendo una postazione di frontiera. Key propaganda state TV channels published a video of a “destroyed border checkpoint,” in the woods, without even a road. It's just some hackneyed hut with a #Russia's flag on it. (flag was miraculously perfectly preserved). This is another staged performance. #Ukraine https://t.co/NXzsfYcUPD pic.twitter.com/hBoIz3DO6z — Alexander Khrebet/Олександр Хребет (@AlexKhrebet) February 21, 2022  Putin, alla fine, ha invaso l’Ucraina, giustificando le sue azioni militari come un’azione di peacekeeping volta a metter fine a una guerra. Da un certo punto di vista, quindi, ci sono molti punti di contatto tra il modo in cui la Russia ha giustificato la guerra in Ucraina e un’operazione “false flag”. Non è certo la prima volta che succede, nella storia. Partiamo dal termine, che ha una sua storia: la teoria più diffusa è che la formula “operazione false flag” – letteralmente “operazione falsa bandiera” – sia nata nel Sedicesimo secolo per descrivere l’uso, da parte dei pirati, di finte bandiere amiche per attirare le navi mercantili abbastanza vicino da poterle attaccare. Il termine si è poi evoluto e allargato fino a definire qualsiasi operazione pianificata per compiere un attacco, reale o simulato, contro le proprie forze e poi addossarne la colpa all’avversario, creando le basi per una ritorsione, e quindi attaccandolo. L’operazione false flag senz’altro più nota e citata è quella orchestrata dalla Germania nazista per invadere la Polonia, il 1° settembre del 1939. La sera prima dell’invasione, il 31 agosto, sette agenti delle SS tedesche compirono un finto attacco alla stazione radio tedesca di Gleiwitz (Gliwice, oggi in Polonia), vestendosi con uniformi dell’esercito polacco. Alcuni prigionieri furono uccisi e i loro corpi, vestiti con uniformi tedesche, furono fatti trovare dentro la stazione radio. Il giorno dopo Adolf Hitler denunciò l’attacco come l’opera di sabotatori polacchi e ordinò ai suoi soldati di varcare il confine: fu l’inizio della Seconda guerra mondiale. Adolf Hitler a Varsavia, in Polonia, circa un mese dopo l’invasione del 1939 (AP Photo) A fare largo uso delle operazioni false flag, poi, è sempre stata la Russia: al punto che Foreign Policy ha parlato di questo tipo di operazioni come di una «specialità russa». Tra i casi più noti ci fu, sempre nel 1939, l’invasione sovietica della Finlandia: il 26 novembre, quattro giorni prima dell’invasione (avvenuta sempre nel contesto della Seconda guerra mondiale), l’Unione Sovietica bombardò Mainila, una località sovietica a 800 metri dal confine finlandese, ne addossò la colpa alla Finlandia e la invase, rompendo il patto di non aggressione in vigore tra i due paesi. Iniziò quindi la cosiddetta Guerra d’inverno: durò tre mesi, provocò circa 70mila morti e portò la Finlandia ad arrendersi e a cedere all’Unione Sovietica parte del proprio territorio. – Leggi anche: La Seconda guerra mondiale, in Finlandia Secondo Calder Walton, storico dell’Università di Harvard, fu un’operazione false flag anche quella che l’Unione Sovietica usò per invadere la Cecoslovacchia nel 1968 e rispondere così con violenza alla “primavera di Praga”, cioè il processo di democratizzazione promosso nel paese dal capo dei riformisti Alexander Dubček, che voleva cambiare dall’interno il regime comunista attraverso un cosiddetto “Socialismo dal volto umano”. L’Unione Sovietica, che vedeva il cambiamento in senso riformista della Cecoslovacchia come una minaccia alla tenuta del blocco sovietico, rispose con la cosiddetta Operazione Progresso: una serie di agenti del KGB, i servizi segreti sovietici, si finsero giornalisti, imprenditori e studenti occidentali e si infiltrarono in varie istituzioni cecoslovacche pro-democrazia. Lavorarono per spiare le attività al loro interno ma anche per alimentare la tensione tra le due parti, creando per esempio false prove sulla progettazione di colpi di stato in Cecoslovacchia e di svariati depositi di armi americane portate nel paese per pianificare pericolosi attacchi. Sono tutti pretesti che l’Unione Sovietica usò per giustificare la propria invasione della Cecoslovacchia, avvenuta nella notte tra il 20 e il 21 agosto del 1968, con centinaia di migliaia di soldati e di carri armati. – Leggi anche: L’invasione della Cecoslovacchia, 50 anni fa Tra le altre, un’altra operazione “false flag” molto nota, benché mai realizzata, fu la cosiddetta Operazione Northwoods, ideata dagli Stati Uniti nel 1962 per creare il pretesto per invadere Cuba e deporre l’allora primo ministro, Fidel Castro. L’operazione prevedeva che venissero compiuti attacchi contro cittadini americani per addossarne la colpa al governo cubano e creare le condizioni per giustificare un’invasione militare del territorio. L’allora presidente degli Stati Uniti, John Fitzgerald Kennedy, non la approvò. Questo articolo non è più commentabile. Abbonati al Post per commentare le altre notizie."
110,110,post-2549931,Che storia c’è dietro a questa mappa sulla NATO,https://www.ilpost.it/2022/03/01/mappa-espansione-est-nato/,2022-03-01 08:00:02,"Che storia c’è dietro a questa mappa sulla NATO  È molto usata per mostrare l'espansione dell'alleanza verso est e sostenere le ragioni di Putin, ma bisogna interpretarla col contesto Prima di avviare l’invasione militare dell’Ucraina, il presidente russo Vladimir Putin aveva sostenuto di voler impedire un allargamento verso est della NATO, l’alleanza militare occidentale, considerato una sorta di manovra di accerchiamento della Russia e una minaccia per il paese. Questa giustificazione all’operazione militare è stata ampiamente ripresa negli ultimi giorni dai sostenitori di Putin, esposta da alcuni analisti sui giornali e illustrata sui social network con una mappa che mostra l’espansione della NATO negli ultimi anni, senza però fornire alcune importanti informazioni di contesto. “L’espansione a est della NATO” è ormai da anni usata come giustificazione delle violazioni del diritto internazionale compiute dalla Russia, e alimenta una narrazione vittimista in base alla quale se la Russia si comporta aggressivamente fino a invadere un paese sovrano è soltanto perché si sente minacciata a sua volta dall’aggressività occidentale. Questa è una versione piuttosto parziale di un processo complesso che ha avuto varie evoluzioni nel corso degli ultimi 70 anni, ed è un’interpretazione per molti versi influenzata dalla propaganda. NATO e Patto di Varsavia La NATO (Organizzazione del Trattato dell’Atlantico del Nord) esiste dal 1949 e fu fondata da Belgio, Canada, Danimarca, Francia, Islanda, Italia, Lussemburgo, Norvegia, Paesi Bassi, Portogallo, Regno Unito e Stati Uniti con l’obiettivo di controbilanciare il potere dell’Unione Sovietica con i suoi paesi satelliti. L’idea era di creare una sorta di deterrente alle eventuali velleità espansionistiche dell’URSS, che dopo la Seconda guerra mondiale ambiva a un nuovo ordine internazionale che la vedesse protagonista, perseguendo interessi diversi da quelli degli Stati Uniti. Nel 1955, l’URSS e gli altri stati socialisti del cosiddetto “blocco orientale” sottoscrissero il Patto di Varsavia, un’alleanza militare che aveva a sua volta lo scopo di fare da deterrente, dopo l’ingresso della Germania Ovest nella NATO. Di questa alleanza faceva parte anche l’Ucraina, essendo una delle repubbliche dell’Unione Sovietica. Le due organizzazioni militari non si scontrarono mai in Europa durante il periodo della Guerra fredda, ma furono coinvolte comunque in attività in altre aree del mondo dove Stati Uniti e Unione Sovietica cercavano di espandere le loro aree di influenza, dal Vietnam all’Afghanistan. Il Patto di Varsavia fu poi sciolto all’inizio del 1991, in seguito alla fine dell’Unione Sovietica. Volontarietà Formalmente, l’adesione di un paese alla NATO avviene in forma volontaria. Quando uno stato si propone, gli stati membri dell’alleanza valutano la proposta e richiedono vari standard da raggiungere, poi procedono con una risoluzione di adesione che deve essere votata all’unanimità. Ciò naturalmente non implica che la NATO nel corso del Novecento non abbia avuto propri obiettivi espansionistici, anche se l’opportunità di aprirsi verso i paesi dell’est è stata spesso messa in dubbio da alcuni suoi stati membri, da politici e da esperti di politica internazionale. All’inizio degli anni Novanta, per esempio, tre stati che avevano fatto parte del Patto di Varsavia – Polonia, Ungheria e l’allora Cecoslovacchia – avviarono una collaborazione per chiedere il processo di integrazione nell’Unione Europea e nella NATO. Inizialmente vari membri dell’alleanza espressero la loro contrarietà, pensando che il loro ingresso potesse complicare ulteriormente la situazione europea dopo la caduta dell’Unione Sovietica. Si decise infine per un processo di allargamento, che portò a comprendere i tre paesi nel 1999. CSI Nella fase di sfaldamento dell’ormai ex Unione Sovietica, la Russia provò con la Comunità degli stati indipendenti (CSI) a offrire un sistema di collaborazione e integrazione economica. Il progetto non ebbe un particolare successo, soprattutto con i paesi che avevano appunto riguadagnato la propria indipendenza e non volevano trovarsi nuovamente in un’organizzazione nella quale c’era una sola grande potenza, la Russia, che di fatto avrebbe potuto condizionare a proprio piacimento le decisioni della CSI. Le preoccupazioni sul partner più invadente dell’organizzazione erano motivate da vari fattori, compresa la scelta della Russia di mantenere il diritto di intervenire negli stati della CSI, nel caso in cui non fossero tutelati i diritti delle popolazioni russe presenti nei loro territori (questa giustificazione sarebbe poi stata usata per invadere vari stati vicini, compresa l’Ucraina in questi giorni). Questa condizione divenne un ostacolo all’integrazione inizialmente auspicata con la nascita della Comunità degli stati indipendenti. Nella seconda metà degli anni Novanta, alcuni paesi ex sovietici (Georgia, Ucraina, Uzbekistan, Azerbaigian e Moldavia) si unirono in un’organizzazione per tutelare i propri interessi: GUUAM. In quell’iniziativa vari analisti videro, e vedono ancora oggi, un chiaro tentativo di arginare le ingerenze da parte russa e un segno della ricerca di alternative, con una loro apertura verso occidente dove un interlocutore poteva essere la NATO. Benché esista ancora, GUUAM non ebbe grande fortuna, anche a causa del succedersi di governi ora più vicini ora meno alla Russia, che a sua volta ha lavorato per sostenere governi più inclini a subire la sua influenza. Articolo 5 La progressiva espansione verso est della NATO è stata in buona parte una conseguenza della fine della Guerra fredda e della ricerca da parte di alcuni stati per lungo tempo sotto l’influenza russa di avere maggiori garanzie, soprattutto per quanto riguarda il mantenimento della loro integrità territoriale. I casi di invasione da parte prima dell’Unione Sovietica e poi della Russia non erano del resto mancati in passato, cosa che lasciava poco tranquilli i governi dei paesi che avevano infine ottenuto l’indipendenza. “L’espansione della NATO a est”, insomma, è stato il risultato di una concomitante ambizione dell’Occidente di allargare la propria sfera di influenza includendo anche paesi storicamente legati al blocco sovietico e della volontà di molti di quei paesi di allontanarsi e proteggersi dalla presenza e dalla potenziale aggressività della Russia. Uno dei fattori che secondo esperti e analisti hanno influito di più su questo processo di avvicinamento, o di espansione a seconda dei punti di vista, è stata la presenza dell’Articolo 5 della NATO, di cui si è parlato molto anche negli ultimi giorni. Sancisce che ogni attacco a uno stato membro debba essere considerato un attacco all’intera alleanza, e di conseguenza che ogni membro debba dare il proprio contributo nella difesa dall’attaccante. Durante la Guerra fredda l’Articolo 5 ebbe un ruolo importante nel fare da deterrente, perché un attacco da parte sovietica anche solo a uno degli stati membri più piccoli e deboli avrebbe comportato una risposta da parte degli Stati Uniti. L’efficacia del deterrente fu tale che la NATO non invocò mai l’Articolo 5 fino al 2001, anno in cui fu decisa una risposta militare per gli attacchi terroristici dell’11 settembre contro gli Stati Uniti. Ucraina Tra gli stati che ambiscono a far parte della NATO ci sono la Bosnia ed Erzegovina, la Georgia e l’Ucraina. Quest’ultima ha presentato domanda per aderire nel 2008 e da allora ha lavorato, a fasi molto alterne, al raggiungimento dei prerequisiti in termini di capacità militari e politiche di difesa richiesti. Nel 2010 i piani furono per esempio messi da parte dopo la vittoria alle presidenziali del candidato filorusso Viktor Yanukovich e poi ripresi dopo il 2014, anche in seguito alle attività militari della Russia in Crimea. Durante un vertice NATO organizzato la scorsa estate, i leader degli stati membri avevano confermato la volontà di comprendere l’Ucraina, ma è noto che questa posizione sia più che altro formale: nessun paese NATO ha davvero intenzione di includere l’Ucraina nell’alleanza in tempi brevi. Stati Uniti e NATO Il progressivo allargamento della NATO verso est è avvenuto in seguito alla politica delle “porte aperte”, che di fatto implica che qualsiasi paese possa aderire a patto che aderisca agli standard e agli impegni richiesti. L’idea è che ogni stato democratico abbia il diritto di decidere la propria politica estera e in un certo senso il proprio futuro, senza che ingerenze di altre potenze ne condizionino le scelte. L’espansione della NATO è stata quindi facilitata da una parte dalla promessa di sicurezza e dalle potenzialità economiche derivante da un’alleanza con l’Occidente, oltre che dalle possibilità di sviluppo democratico. Ma com’è ovvio, questo approccio di apertura ha anche consentito alla NATO, e in particolare agli Stati Uniti, di tutelare piuttosto efficacemente i propri interessi, e secondo molti la politica delle “porte aperte” è stata funzionale alla politica estera americana ed è stata vissuta – come avevano previsto diversi analisti – come una provocazione dalla Russia, compromettendo la stabilità dell’Est Europa. Dopo la fine dell’Unione Sovietica, e con una Russia in profonda difficoltà economica, in molti (anche all’interno della NATO) iniziarono a chiedersi se avesse ancora senso mantenere un’alleanza fondata proprio per contrastare un potenziale nemico che non esisteva più, o che per lo meno si era trasformato in qualcosa di diverso. Si aprì un ampio confronto sul futuro della NATO, con vari analisti che ritenevano costosa e rischiosa una sua eventuale espansione verso est. Farlo avrebbe inoltre favorito i movimenti e i partiti nazionalisti e critici dell’Occidente, offrendo nuovo terreno fertile per la propaganda da parte della Russia. Nel confronto finì anche la nascente Unione Europea, vista come una buona soluzione di compromesso: la sua formazione, sulle fondamenta della Comunità europea e delle altre iniziative di collaborazione nel continente, derivava per lo più da necessità economiche, senza implicazioni dal punto di vista militare. Sarebbe potuta diventare da subito un valido interlocutore per gli Stati Uniti, ma alla fine la scelta ricadde su un mantenimento e se possibile un potenziamento della NATO, nonostante i costi e i rischi. Su queste basi Ungheria, Repubblica Ceca e Polonia riuscirono a ottenere l’adesione all’alleanza nel 1999, così come poté avvenire il processo che nei cinque anni successivi portò Bulgaria, Estonia, Lettonia, Lituania, Romania, Slovacchia e Slovenia nell’organizzazione. L’allargamento del 2004 fu il più grande mai avvenuto per la NATO, in una fase in cui gli Stati Uniti avevano visto nelle nuove adesioni non solo la possibilità di una nuova emancipazione di numerosi paesi appartenenti all’ex blocco sovietico, ma anche un’opportunità per estendere la propria area di influenza. Questo articolo non è più commentabile. Abbonati al Post per commentare le altre notizie."
111,111,post-2549729,"Come aiutare chi è in Ucraina, da qui",https://www.ilpost.it/2022/02/28/donazioni-aiuti-ucraina/,2022-02-28 15:43:25,"Come aiutare chi è in Ucraina, da qui  Associazioni e istituzioni italiane e locali stanno organizzando raccolte fondi e di beni per le persone finite in mezzo a una guerra In Ucraina esistono diverse associazioni non profit (molte delle quali nate durante la guerra del 2014) che in questi giorni di emergenza dovuta all’invasione militare russa stanno lavorando sul campo per offrire assistenza medica e psicologica e dare aiuto alle famiglie in fuga dalle città. A queste si aggiungono istituzioni e iniziative del governo ucraino, organizzazioni internazionali e piccoli progetti locali che in Italia si stanno attrezzando per spedire cibo e prodotti di prima necessità. Sono tutte iniziative che hanno bisogno di fondi e partecipazione per portare avanti il proprio lavoro: qui sotto trovate le principali con i link e i riferimenti necessari per chi vuole donare. I siti e i sistemi per mandare donazioni delle associazioni che operano in Ucraina in questi giorni potrebbero essere in sovraccarico, e per questo lenti o non funzionanti. Molte associazioni hanno fatto sapere che ci stanno lavorando o hanno pubblicato direttamente l’IBAN e i link per fare pagamenti diretti, ma in generale se vedete che qualcosa non funziona non perdetevi d’animo e riprovate in un secondo momento. Organizzazioni ucraine Croce Rossa ucraina: esiste dal 1918 e si occupa di intervenire per salvare le vite e alleviare le sofferenze delle persone che vivono in Ucraina in caso di guerre, disastri naturali e incidenti di ogni tipo. La pagina per donare dall’estero è questa e si possono seguire i loro aggiornamenti in lingua inglese su Twitter e tradotti in italiano su Facebook. La Croce Rossa insieme al ministero della Salute del governo ucraino ha creato anche un conto speciale per raccogliere donazioni. Queste le coordinate per i donatori europei: Soggetto giuridico: URCS Codice azienda: 00016797 Numero di conto IBAN: UA983510050000026004271658800 Nome della banca: SOCIETÀ PER AZIONI “UKRBSIBBBANK” Banca beneficiaria (JSC “UKRBSIBBBANK”): 07205696UKRBSIBBBANK VIA ANDRIIVSKA 2/21 KIEV, UCRAINA Codice SWIFT: KHABUA2K Banca intermediaria: BNP PARIBAS SA Parigi, FRANCIA Codice SWIFT: BNPAFRPP Donate to support the Ukrainian Red Cross and its work to help civilians in this difficult time for Ukraine! You can donate on✅ URCS website: https://t.co/Pd2XUFxZxQ✅ iRaiser platform:https://t.co/5q1PILyc6E ???? Please share!#SupportUkraine #Ukraine #URCS #DonateUkraine pic.twitter.com/V9k8G8nms6 — Ukrainian Red Cross (@RedCrossUkraine) February 24, 2022  Voices of Children è un’associazione ucraina non profit nata per dare supporto psicologico ai minori traumatizzati dalla guerra del 2014, soprattutto nelle regioni orientali di Donetsk e Luhansk (il Donbass). In questi giorni è impegnata soprattutto nel procurare rifugi, pasti e beni di prima necessità per le persone in fuga dalle città. Sta attrezzando anche un sistema di supporto psicologico a distanza attivo 24 ore su 24. Si possono seguire gli aggiornamenti quotidiani del loro lavoro su Facebook, Instagram e sul loro sito, anche in inglese. Si può donare qui. Vestok SOS è un’associazione ucraina nata nel 2014 per offrire assistenza alle vittime delle aggressioni militari nella regione orientale del paese e in Crimea. In questi giorni ha aperto una linea telefonica per dare assistenza a ucraini in fuga e in cerca di aiuto su come spostarsi, dove dormire e dove cercare riparo. Sui loro social network (su Facebook con traduzione in italiano) pubblicheranno aggiornamenti su come useranno i soldi raccolti con le donazioni. In questa pagina si trova l’IBAN per fare un bonifico. Hospitallers è un’associazione ucraina non profit che fa assistenza sanitaria ai militari sul campo grazie alle donazioni dei sostenitori e agli aiuti di medici e paramedici volontari. Questo post su Facebook (che si può tradurre automaticamente in italiano) raccoglie tutte le informazioni per chi vuole fare una donazione. Giornalismo locale Per chi vuole finanziare il giornalismo ucraino in questi giorni in cui è particolarmente pericoloso per chi lo fa e importante per il mondo, segnaliamo due progetti: The Kyiv Indipendent – sito di notizie indipendente dove lavorano giornalisti ucraini che scrivono in inglese: si può sostenere usando Patreon o GoFundMe; Meduza – uno dei principali giornali indipendenti russi in lingua inglese: in questi giorni è particolarmente in difficoltà perché le piattaforme che usa per ricevere donazioni sono state bloccate e in generale c’è il rischio che venga oscurato dalle autorità russe. Si può fare una donazione qui. The Kyiv Independent team has been working around the clock to bring you the latest updates from Ukraine. Helps us keep going:From Ukraine – via Patreon https://t.co/iNjWfwvs1X or via GoFundMe https://t.co/2rQHaZEpko pic.twitter.com/KwkCIdL0FW — The Kyiv Independent (@KyivIndependent) February 24, 2022  Iniziative italiane Le sezioni italiane di UNHCR (l’agenzia delle Nazioni Unite che si occupa di persone rifugiate e richiedenti asilo) e di UNICEF (il fondo delle Nazioni Unite che si occupa di diritti dell’infanzia e dell’adolescenza) insieme alla Croce Rossa Italiana hanno avviato una raccolta fondi straordinaria per portare acqua potabile, cure sanitarie, rifugi, coperte, articoli per l’igiene, sostegno psicologico e altri aiuti di prima necessità in Ucraina. La campagna dura fino al 6 marzo: si può partecipare mandando un SMS al 45525 (2 euro) o chiamando da rete fissa (5 o 10 euro): qui ci sono tutte le informazioni.  L’associazione non profit italiana Soleterre, che si occupa di bambini e bambine malati di cancro, ha avviato una raccolta fondi per per garantire medicinali agli ospedali ucraini e cercare di portare negli ospedali italiani i casi più gravi. Si può donare qui. Progetto Arca, che si occupa tra le altre cose di accogliere migranti in Italia, ha già fatto partire 5 furgoni diretti al confine tra Ucraina e Romania per portare cibo e aiuti ai cittadini ucraini in fuga dalla guerra e ha fatto sapere che si occuperà di gestire la prima accoglienza dei rifugiati ucraini in Italia. Chi vuole può fare una donazione qui. Alcuni volontari dell’associazione non profit Avsi, che dal 1972 si occupa di cooperazione internazionale, sono già partiti per organizzare punti di accoglienza per rifugiati vicino al confine ucraino. Si può sostenere il loro lavoro donando qui. Raccolta di beni di prima necessità in Italia In varie città d’Italia si stanno organizzando raccolte di beni come farmaci, attrezzature mediche, coperte e cibi in scatola o a lunga conservazione da mandare in Ucraina. Il Consolato Generale d’Ucraina a Milano ha pubblicato su Facebook un elenco di referenti di varie città del nord Italia che si possono contattare telefonicamente per avere informazioni sui punti di raccolta e il tipo di cose di cui c’è più bisogno. Il consolato stesso (in via Ludovico di Breme 11, Milano) ha creato un apposito spazio per la raccolta di aiuti.  Sempre a Milano, l’associazione solidale di cittadini Milano Sospesa ha pubblicato un elenco di punti di raccolta per chi vuole donare beni entro venerdì. L’associazione Sermig sta raccogliendo beni alimentari (pasta, riso, polenta, salsa di pomodoro, legumi in scatola, zucchero, merendine, marmellate, tonno, carne in scatola) e coperte a Torino, Genova, Bergamo e città più piccole. A Roma tre punti di raccolta già attivi sono la sede dell’associazione Salvamamme, la parrocchia di via Gallia 162 e la chiesa ucraina di Santa Sofia (via Boccea 478). A Cosenza l’associazione Onco Med ha organizzato una raccolta di beni che partiranno per l’Ucraina il 6 marzo. – Leggi anche: Come si sta organizzando l’Italia per accogliere i profughi ucraini Organizzazioni internazionali impegnate in Ucraina International Medical Corps è un’organizzazione internazionale che interviene in zone di guerra e in contesti di crisi, sia in caso di emergenze, sia per avviare progetti per assistenza sanitaria a lungo termine: è presente in Ucraina dal 1999 e dal 2014 è particolarmente attiva nella regione orientale del paese. In questi giorni in Ucraina si sta occupando di offrire assistenza medica e psicologica e di contenere il rischio di contagi da coronavirus. Si può fare una donazione da qui. Save The Children – una delle organizzazioni più importanti tra quelle che si occupano di tutelare i diritti dei minori – è attiva nella regione del Donbass dal 2014: si può donare al fondo emergenze da qui. Razom for Ukraine è un’associazione nata negli Stati Uniti durante la guerra del 2014. Uno dei progetti dell’associazione si chiama Emergency Response ed è pensato per fornire assistenza e risorse mediche alla popolazione ucraina in situazioni di emergenza. Si può donare qui oppure direttamente con PayPal o carta di credito. Altre due associazioni americane che si occupano di offrire assistenza alla popolazione ucraina sono United Help Ukraine, che ha avviato questa raccolta fondi su Facebook, e Nova Ukraine, che tra le altre cose si occupa di dare aiuti umanitari (si dona qui). Questo articolo non è più commentabile. Abbonati al Post per commentare le altre notizie."
112,112,post-2549822,“Kiev” o “Kyiv”?,https://www.ilpost.it/2022/02/28/kiev-kyiv-ucraina/,2022-02-28 13:56:49,"“Kiev” o “Kyiv”?  Per decenni il mondo ha chiamato la capitale ucraina nel primo modo, ma si stanno affermando ragioni e argomentazioni per preferire il secondo Buona parte dell’attenzione intorno all’invasione russa in Ucraina si sta concentrando sui combattimenti nella zona di Kiev, la capitale e maggiore città ucraina, dalla quale il presidente Volodymyr Zelensky sta intrattenendo i rapporti diplomatici con gli alleati e mandando messaggi alla popolazione. A margine delle discussioni e delle analisi sulla guerra in corso, si è riaccesa una questione di formalità linguistica che riguarda il nome di Kiev, e che ha elementi sostanziali legati ai conflitti russo-ucraini alla base dell’invasione. In breve, il nome con cui è nota la città in Italia e nel resto del mondo – Kiev – è la traslitterazione dal cirillico Киев, ossia il nome russo della città: così è sempre stata conosciuta la città nei decenni passati nel nostro paese, per esempio. In anni recenti, proprio per l’origine russa di questa versione – identificata con la “russificazione” forzata dell’Ucraina – si è diffusa anche la traslitterazione del nome ucraino, Kyiv (Київ), e la sua pronuncia occidentalizzata e semplificata kiiv. Kiev fu fondata intorno al VI secolo d.C., ma sulle modalità di fondazione ci sono informazioni scarse. Secondo le cronache scritte secoli dopo, basate probabilmente su una leggenda, la città prende il nome da Kyi, membro di una tribù slava. Kyi avrebbe fondato la città insieme ai fratelli Shchek e Khoryv e alla sorella Lybid, da cui prese il nome un piccolo fiume che scorre attraverso Kiev e va a confluire nel Dnepr. Kiev, come la nazione a cui appartiene, ha avuto una storia di dominazioni straniere e ha ospitato varie popolazioni. L’identità ucraina cominciò a formarsi in periodo medievale con la Rus’ di Kiev, stato composto da vari principati attorno a Kiev e che si estendeva dal mar Nero al Baltico. Nei secoli successivi la Rus’ si disgregò e Kiev passò sotto il dominio di varie popolazioni: prima i mongoli, poi i polacchi e infine i russi, i quali – salvo un breve periodo di transizione tra il regime zarista e quello sovietico – mantennero il controllo su Kiev e su ampie parti dell’Ucraina pressoché ininterrottamente dal Seicento fino al 1991. In questo lungo periodo ci furono lunghe fasi di repressione della cultura e della lingua ucraine, motivo per cui la versione russa del nome della città è così diffusa e nota. Sia il russo che l’ucraino appartengono al ceppo delle lingue slave, da cui discendono anche il polacco, il bulgaro e gran parte delle lingue parlate nei Balcani. Le lingue slave vengono divise in tre gruppi principali, quelle orientali (comprendenti il russo e l’ucraino), quelle occidentali e quelle meridionali. Facendo parte dello stesso gruppo, il russo e l’ucraino hanno diversi elementi comuni, ma anche differenze sostanziali, per via dell’influenza delle lingue slave occidentali. Molti suoni caratteristici dell’ucraino sono completamente assenti nel russo, e le numerose differenze lessicali impediscono in molti casi a una persona russofona di capire cosa dica chi parla ucraino. Il nome “Kiev” si è affermato fuori dal mondo slavo soprattutto a partire dal periodo sovietico, e in special modo negli anni Sessanta e Settanta anche per via di elementi culturali popolari, come la squadra di calcio della Dinamo Kiev (che vinse due Coppe delle Coppe e una Supercoppa europea) o come una ricetta nota in Occidente, il pollo alla Kiev: un petto di pollo aperto, ripieno di burro aromatizzato, impanato e fritto. Tuttavia in anni recenti, dopo l’annessione della Crimea da parte della Russia nel 2014 e le crescenti tensioni al confine russo-ucraino, riferirsi alla capitale ucraina con il nome “Kiev” è stato messo in discussione e associato alla russificazione dell’Ucraina. An explanation of how to pronounce the Ukrainian capital, for all those who are confused today ???????? pic.twitter.com/f9Geu0h5gN — Nina Jankowicz ???????????????? (@wiczipedia) November 13, 2019  Un video della studiosa Nina Jankowicz che spiega come si pronuncia correttamente Kyiv in ucraino Molti governi, mezzi di informazione e dizionari geografici hanno cominciato ad adottare la versione ucraina del nome, Kyiv. «Quando incontro qualcuno che non conosco, preferisco pronunciare il suo nome nel modo in cui viene pronunciato nella sua lingua» ha detto al Guardian Andrii Smytsniuk, insegnante di ucraino all’Università di Cambridge. «Per questo penso che sia più giusto pronunciare “Kyiv” nel modo più fedele possibile all’ucraino». È contemporaneamente vero che in molte lingue le città straniere hanno nomi diversi da quelli usati nelle città stesse: gli inglesi chiamano Firenze “Florence” e i tedeschi chiamano Venezia “Venedig”, per esempio. A differenza di questi esempi, però, l’utilizzo di Kyiv è diventato anche un modo per manifestare una rivendicazione politica ed esprimere vicinanza alla causa di autodeterminazione ucraina. Nel 2018 il governo ucraino avviò una campagna di sensibilizzazione per spingere il resto del mondo a usare Kyiv, sostenuta con l’hashtag #KyivNotKiev, tornato assai popolare anche durante gli eventi di questi giorni. Da allora molti giornali soprattutto di lingua inglese, tra cui il Washington Post e il New York Times, hanno adottato la trascrizione ucraina per riferirsi alla città (sforzandosi quindi anche di farla pronunciare diversamente, senza la e). Su altri – come Le Monde o El Pais –  e su diversi italiani invece prevale ancora la formula tradizionale, Kiev. (Il Post ha scelto finora di applicare i criteri che gli sono consueti, che sono quelli di comunicare con maggiore efficacia possibile e usare linguaggi familiari a più persone possibili: il nome della città nell’uso e nella consuetudine italiana è sempre stato Kiev – per i motivi storici spiegati qui – ed è il nome con cui la città è conosciuta in Italia e con cui è stata indicata nei passati decenni, come Parigi per quella che i francesi chiamano “Paris”, e Londra per quella che gli inglesi chiamano “London”. Ma senza che anche questa debba diventare una questione di divisione e di alternative binarie: scelte diverse, orientate da benintenzionati approcci “attivisti” all’uso della lingua piuttosto che informativi o divulgativi, e volti a trasformarla per buone ragioni, sono altrettanto rispettabili e possono portare a cambiamenti di cui prendere atto anche per chi ha priorità di divulgazione e chiarezza). Questo articolo non è più commentabile. Abbonati al Post per commentare le altre notizie."
113,113,post-2549449,L’inaspettato carisma di Zelensky,https://www.ilpost.it/2022/02/27/zelensky-carisma-leadership-ucraina/,2022-02-27 11:37:57,"L’inaspettato carisma di Zelensky  Il presidente ucraino con un passato da comico sta ispirando la popolazione e suscitando rispetto tra gli alleati: il tutto mentre si trova in una Kiev assediata Quando fu inaspettatamente eletto presidente dell’Ucraina nel 2019, dopo una carriera da attore comico passata tra le altre cose per una vittoria alla prima edizione della versione ucraina dello show Ballando con le stelle, non era facile prevedere che nel giro di pochi anni Volodymyr Zelensky si sarebbe ritrovato a guidare un paese durante una delle più preoccupanti guerre in Europa dal 1945 a oggi. Ma quello che ha realmente stupito analisti e capi di stato di mezzo mondo è che nel giro di pochi giorni Zelensky sia diventato un leader politico capace di straordinario carisma e fermezza, dotato di persuasione e coraggio al punto da essere descritto dai media internazionali come un personaggio «eroico». Nei primi giorni dell’invasione Zelensky, il cui consenso peraltro era in calo prima della guerra, ha fatto ricorso alle sue abilità di comunicatore per tenere una serie di discorsi particolarmente efficaci e infervorati rivolti alla popolazione ucraina, ai paesi occidentali e anche alle persone russe. Zelensky ha anche gestito le relazioni diplomatiche con i paesi alleati con grande attivismo e insistenza, dispensando peraltro qualche battuta, come quella con cui ha rimproverato il presidente del Consiglio italiano Mario Draghi per un passaggio del suo discorso alla Camera di venerdì («la prossima volta proverò a spostare l’agenda della guerra per parlare con Draghi a un orario preciso») o quella con cui ha rifiutato l’offerta americana di aiuto per lasciare Kiev: «La battaglia è qui. Mi servono munizioni, non un passaggio». «Questa è l’ultima volta che potreste vedermi vivo» ha detto enfaticamente Zelensky giovedì sera durante una videochiamata con i leader europei, spiegando come tra gli obiettivi principali della Russia ci fossero proprio lui e la sua famiglia, ostacoli all’instaurazione di un governo fantoccio a Kiev. Proprio il fatto che Zelensky abbia scelto di rimanere simbolicamente nella capitale ucraina è stato uno dei fattori più determinanti nel trasformarlo in un leader morale per gli ucraini, e in un capo di stato ammirato e rispettato all’estero. Venerdì, dopo il primo giorno di invasione, Zelensky aveva pubblicato sui suoi account social un video insieme ad altri membri di governo e di partito per ribadire che loro erano ancora a Kiev. Ha fatto lo stesso il giorno dopo, filmandosi mentre passeggiava per il centro della capitale in cui ha smentito le «notizie false su internet» secondo le quali era scappato e aveva chiesto all’esercito di deporre le armi. «La sua abilità a dialogare con il pubblico è esattamente quello che gli ha permesso di incarnare il ruolo di un leader nazionale in tempo di guerra. Riesce a riflettere e a proiettare le paure, i desideri e i sogni della gente. L’Ucraina si è unita dopo l’invasione. Zelensky è ispirato dallo spirito del suo popolo tanto quanto è lui a ispirarlo» ha scritto l’Economist. «Zelensky sta parallelamente creando e interpretando una narrazione che sta emergendo spontaneamente fra gli ucraini, che parla di ribellione, resilienza e spirito di sopravvivenza», ha commentato il New Statesman. L’immagine del presidente ucraino per le strade di una città sotto assedio o con l’elmetto e il giubbotto antiproiettile insieme ai militari sono in particolare contrasto con l’atteggiamento tenuto da Vladimir Putin, ripreso in questi giorni sempre dentro al Cremlino, isolato da tutti come vive praticamente dall’inizio della pandemia da coronavirus o circondato da pochi ministri e ufficiali nelle bizzarre riunioni a cui ha partecipato. Se Zelensky è diventato nel giro di pochi giorni una specie di simbolo della difesa dei valori democratici, con l’invasione Putin è diventato ufficialmente un bandito e un reietto per praticamente tutte le forze politiche internazionali, anche quelle che in precedenza lo avevano sostenuto e ammirato: come la Lega di Matteo Salvini in Italia, o il Rassemblement National di Marine Le Pen in Francia. Secondo alcune analisi, nonostante il suo passato poco convenzionale Zelensky ha diverse qualità che hanno facilitato la sua trasformazione di questi giorni. Nella serie televisiva satirica per cui è famoso, Слуга народу (“Servitore del popolo”), interpretava un insegnante di liceo eletto a sorpresa presidente dell’Ucraina dopo essere stato protagonista di un filmato virale in cui denunciava la corruzione del governo locale. Quel personaggio, che oltre a porsi come alternativa ai governi degli oligarchi e delle élite invitava i suoi concittadini a superare le divisioni tra la popolazione che parla ucraino e quella russofona, contribuì a definire la sua piattaforma politica successiva. Durante la campagna elettorale del 2019, per la quale formò il suo partito chiamato proprio come la serie, Zelensky non insistette sul suo orientamento atlantista in opposizione alla parte di Ucraina più legata alla Russia (lui stesso proviene da una famiglia dell’est dell’Ucraina in cui si parlava russo). Puntò invece su altre questioni, rivolgendosi alla popolazione stanca della guerra nell’est del paese, dei governi che servivano gli interessi delle potenze straniere e che arricchivano gli oligarchi a discapito delle persone comuni. La svolta da statista di Zelensky è arrivata dopo un periodo in cui era stato oggetto di forti critiche, sia per non essere stato efficace quanto promesso nel combattere la corruzione in Ucraina ma anche per la sua apparente docilità nei confronti di Putin e per certa ambiguità tenuta nelle settimane precedenti all’invasione, in cui a tratti era sembrato sottovalutare l’eventualità di un attacco militare. Tanto che, scrive il Washington Post, la preparazione all’offensiva era stata per molti versi carente, e i dubbi sul fatto che Zelensky potesse guidare il paese durante una crisi si erano fatti particolarmente pressanti. Ma nelle ultime ore tra alcuni analisti è emersa una lettura di fatto opposta, secondo cui il carisma dimostrato da Zelensky potrebbe aver avuto un ruolo concreto nell’animare la resistenza dell’esercito e della popolazione ucraina. Nonostante la difficoltà nel ricostruire e interpretare l’avanzamento dell’invasione russa, infatti, sembra ormai sicuro che in questi primi quattro giorni l’offensiva sia stata meno efficace del previsto, e non sia proceduta come si aspettava Putin. Sembra che una delle ragioni sia l’inaspettata compattezza e tenacia dimostrata dall’esercito ucraino, nonostante sia straordinariamente sottodimensionato rispetto a quello russo. Questo inaspettato vantaggio potrebbe svanire presto, se Putin decidesse di aumentare l’intensità dello sforzo bellico: ma quanto successo in questa fase iniziale sembra confermare che l’Ucraina ha reagito all’invasione con un orgoglio e un’unità che molti non si aspettavano, forse nemmeno Putin. Questo articolo non è più commentabile. Abbonati al Post per commentare le altre notizie."
114,114,post-2548878,Breve storia dell’Ucraina,https://www.ilpost.it/2022/02/26/ucraina-breve-storia/,2022-02-26 15:53:04,"Breve storia dell’Ucraina  Chi ci ha vissuto e come si è organizzata nei secoli, per capire meglio come si è arrivati a questo punto Un pezzo consistente delle ragioni che hanno portato alla crisi in Ucraina risiede nella storia che Russia e Ucraina in parte condividono, e nella valutazione che l’una e l’altra ne fanno. Lo stesso presidente russo Vladimir Putin, per giustificare l’invasione, ha ripercorso la storia dell’Ucraina dandone una versione distorta e falsa, sostenendo che non può esistere come stato indipendente: un’affermazione che Putin ha argomentato anche in un lungo saggio storico intitolato “Sull’unità di russi e ucraini nella storia”. Capire la storia dell’Ucraina – ma anche la geografia – è quindi particolarmente importante per interpretare cosa sta succedendo. Le prime migrazioni e gli insediamenti nel territorio in cui oggi si trova l’Ucraina risalgono alla preistoria, quando i Neanderthal, all’incirca 50mila anni fa, si stanziarono a nord del mar Nero. Successivamente le regioni più interessate dagli insediamenti furono soprattutto tre: quella costiera sul mar Nero, dove poi sarebbero state costruite le prime colonie greche nel VII secolo a.C., le steppe orientali e le foreste centrali e occidentali. Il primo storico occidentale a occuparsi di questa zona fu Erodoto nel V secolo a.C., nonostante pare che non ci fosse mai andato personalmente. La zona costiera del mar Nero all’epoca era nota con il nome di Ponto Eusino, ed era un’autentica frontiera per Erodoto, nato ad Alicarnasso (oggi Turchia) e formatosi nelle moderne e dinamiche città greche. Quando Erodoto scrisse le sue Storie, i greci sapevano poco o nulla di quei popoli che chiamavano “barbari”: sciti, cimmeri e sarmati. È in quel periodo che iniziò a formarsi l’identità di quello che oggi definiamo Occidente, in opposizione a una frontiera orientale che appariva lontana sia geograficamente che culturalmente. Nei secoli successivi, l’odierna Ucraina fu terra di passaggio per varie altre popolazioni nomadi e seminomadi, dai goti provenienti dall’area baltica passando per gli unni, i bulgari e i peceneghi (una popolazione di ascendenza turca). Nel frattempo, tra il V e il VI secolo d.C., cominciarono a migrare in queste zone anche le prime popolazioni slave, stanziandosi nell’odierna Ucraina settentrionale e occidentale. Gli slavi praticavano l’agricoltura, l’allevamento e altre attività produttive come la lavorazione dei tessuti e della ceramica. Costruirono anche i primi insediamenti fortificati che poi sarebbero diventate importanti città, tra cui anche Kiev. Da allora, con il passare dei secoli e con il fondamentale contributo dei variaghi (vichinghi) provenienti dalla Scandinavia, Kiev diventò il centro di uno stato medievale ancora oggi oggetto di controversie tra gli storici. La cosiddetta Rus’ di Kiev – un nome che venne inventato dagli storici ottocenteschi – era composta da una serie di principati che ruotavano attorno a Kiev e che coprivano un territorio vastissimo, che partiva dal mar Nero e arrivava fino alla Finlandia. È scorretto comunque pensare che fosse uno stato con la concezione che ne abbiamo oggi: era piuttosto un insieme di entità statuali più piccole e legate tra loro, senza istituzioni politiche centrali, cosa peraltro comune anche in altri stati medievali. Un’immagine di Yaroslav a lui contemporanea, l’unica che sia nota (Wikimedia Commons) Il picco della potenza della Rus’ di Kiev fu intorno all’anno 1000, con i due regni di Volodymyr di Kiev (San Vladimiro) e Yaroslav il Saggio, che per primo introdusse un codice di leggi nel mondo slavo. Dopo la morte di Yaroslav, la Rus’ attraversò una lunga fase di declino dovuta a dissidi interni tra i vari principati e alle continue invasioni dei mongoli che premevano da est. I territori che appartenevano alla Rus’ finirono sotto il dominio di altri stati, il Granducato di Lituania prima e la Confederazione polacco-lituana poi. L’eredità storica della Rus’ di Kiev è una questione ancora oggi fondamentale per il nazionalismo ucraino. Ma è importante anche per il nazionalismo russo propugnato da Putin: per lui, Ucraina e Russia sono una cosa sola, quindi è ovvio che la Rus’ di Kiev non fosse nient’altro che uno degli antenati dello stato russo, nonostante in quell’epoca Mosca non fosse ancora stata fondata e l’impero zarista non esistesse. Come ha scritto lo storico Sergei Plokhy nel suo libro The Gates of Europe: Chi è il legittimo erede della Rus’ kievana? Chi detiene le proverbiali chiavi per Kiev? Queste domande hanno preoccupato la storiografia sulla Rus’ negli ultimi 250 anni. Inizialmente il dibattito si concentrò sulle origini dei principi – erano scandinavi o slavi? – e poi, da metà Ottocento, si ampliò comprendendo la contesa russo-ucraina. La questione rimane aperta: Yaroslav viene reclamato come parte della propria identità nazionale sia dai russi che dagli ucraini, ed entrambi lo utilizzano come simbolo nazionale, persino sulle banconote. I primi lo raffigurano con la barba tipica degli zar del Cinquecento, i secondi con i baffi da cosacco. Una nuova fase di autonomia per il territorio ucraino si ebbe solo nel Seicento, quando i cosacchi si ribellarono al dominio polacco. Erano una comunità militare che si era sviluppata all’incirca un secolo prima, e che la Polonia aveva usato come armata per fare la guerra contro i turchi e i tatari. Ma i cosacchi con il passare del tempo cominciarono ad avanzare pretese di autodeterminazione, e nel 1648 ci fu l’insurrezione di Bogdan Khmelnytsky, che portò a una rivoluzione e alla costituzione di un nuovo stato, l’Etmanato cosacco (dal nome dei comandanti cosacchi, hetman). L’Etmanato riuscì a mantenere l’indipendenza per oltre un secolo. La parte occidentale, comprendente le regioni della Galizia e della Volinia, per un periodo tornò di nuovo in possesso della Confederazione polacco-lituana. Ma quando questa si disgregò, a partire dal 1772, i territori vennero spartiti tra l’impero zarista (Volinia) e quello asburgico (Galizia). È per questo motivo che ancora oggi la Galizia è una provincia molto differente dal resto dell’Ucraina, anche dal punto di vista culturale. La parte orientale dello stato cosacco rimase autonoma più a lungo, ma con l’ascesa di Caterina di Russia l’impero zarista tolse all’Etmanato la residua autonomia. Durante il lungo dominio degli zar, l’Ucraina attraversò una fase di dura repressione soprattutto nell’Ottocento. Gli zar avevano timore che la cultura e la lingua ucraina minacciassero l’unità dell’impero, perciò vennero proibite le pubblicazioni in ucraino e venne represso lo sviluppo culturale e letterario di quella lingua. Nonostante la repressione però gli ucraini cercarono di ribellarsi e di guadagnarsi l’indipendenza, in particolare durante la Prima guerra mondiale, quando il regime zarista era più debole. Con la rivoluzione sovietica, l’Ucraina diventò una repubblica socialista, inizialmente con larga autonomia. L’Unione Sovietica, secondo il suo primo leader Vladimir Lenin, doveva essere una federazione di repubbliche tra loro pari, perché il vero obiettivo non era l’egemonia di un paese sull’altro bensì la diffusione della rivoluzione comunista nel mondo. Era una delle convinzioni principali anche di Lev Trotsky, che però Stalin isolò, estromise, esiliò e anni dopo fece assassinare quando diventò il leader sovietico alla morte di Lenin. Una statua di Khmelnytsky a Kiev (AP Photo/Efrem Lukatsky, File) Stalin sosteneva invece l’idea del socialismo in un solo paese, e rinunciò all’idea di esportare la rivoluzione in Europa. A partire dagli anni Trenta diede nuova importanza alla lingua e alla cultura russe, sostituendole a quelle delle altre repubbliche sovietiche, Ucraina compresa. Stalin perseguì anche politiche folli di riorganizzazione agricola in Ucraina che portarono, tra il 1932 e il 1933, alla famosa carestia che uccise circa 4 milioni di persone nella sola Ucraina. Questo spiega perché quando i tedeschi invasero l’Ucraina nel 1941 molte persone li accolsero salutandoli con il pane e il sale, come dei “liberatori”. Il 24 agosto 1991 l’Ucraina proclamò l’indipendenza, passando da “membro della famiglia delle nazioni sovietiche” a stato sovrano e iniziando un lungo, e non privo di intoppi, cammino verso la democrazia. Durante questo periodo è rimasta piuttosto divisa tra due idee diverse del proprio futuro: da una parte c’è chi vede nella Russia un alleato e partner commerciale; dall’altra invece chi vorrebbe maggiore integrazione con l’Occidente e in particolare con l’Unione Europea. Il mondo intero si accorse di queste divisioni al momento della cosiddetta “rivoluzione arancione” del 2004, nel corso della quale gli ucraini protestarono in massa in difesa della vittoria elettorale del candidato filo-europeo Viktor Yushenko. Nel 2008 la NATO accettò che in un non meglio specificato futuro avrebbe accolto la richiesta dell’Ucraina di entrare nell’alleanza militare. Oggi nessun paese NATO intende davvero accogliere l’Ucraina nell’alleanza, ma la promessa del 2008 è usata tuttora dalla Russia come la prova che l’Occidente starebbe espandendo la propria influenza ai suoi danni. Ci fu una seconda rivoluzione poi a novembre del 2013, quando migliaia di persone protestarono nel movimento chiamato “Euromaidan”, a Kiev, contro la decisione del presidente Viktor Yanukovich di rifiutare un importante patto commerciale con l’Unione Europea, e poi più in generale contro il governo filorusso del paese, accusato di corruzione. Dopo mesi di tensioni, nell’inverno del 2014 Yanukovich decise di rispondere con la violenza, e a Kiev ci furono scontri duri tra le forze di sicurezza e i manifestanti con decine di morti e centinaia di feriti. La rivoluzione però ottenne il suo obiettivo. Il 22 febbraio Yanukovich – che anni dopo sarebbe stato condannato da un tribunale ucraino per alto tradimento – lasciò il paese e scappò in Russia. A capo del governo fu nominato il filoeuropeo Arseniy Yatsenyuk. Putin definì la rivoluzione ucraina «un colpo di stato incostituzionale e una presa del potere militare», e poco dopo invase e occupò militarmente la Crimea. Contestualmente, le regioni (oblast) di Luhansk e di Donetsk, nell’area orientale del Donbass, uscirono dal controllo dello stato ucraino. La Russia sobillò, armò, aiutò e finanziò gruppi militari filo-russi anche nell’est dell’Ucraina, permettendo quindi ai ribelli del Donbass di prendere il controllo di parte del territorio. Prima dell’invasione della Crimea, nel Donbass non esisteva un movimento politico che chiedesse l’annessione alla Russia, ma esistevano le premesse perché una richiesta di quel tipo avesse un certo sostegno nella popolazione locale: dall’indipendenza dall’Unione Sovietica nel 1991 (per cui votò la maggioranza della popolazione ucraina, anche nell’est del paese) le condizioni economiche per molte persone non sono mai migliorate, specialmente in una regione come il Donbass dove in precedenza si viveva meglio grazie all’industria del carbone. Per questo, negli anni è diffusa tra molti l’idea che le cose migliorerebbero se le regioni di Donetsk e Luhansk tornassero a far parte della Russia. Anche perché molti degli abitanti del Donbass sono etnicamente e culturalmente russi: molti a scuola hanno studiato la versione sovietica della storia, parlano il russo, e guardano la televisione russa. All’inizio del 2015 gli accordi di Minsk stabilirono la fine dei combattimenti e il ritorno all’Ucraina delle regioni ribelli, in cambio di più autonomia. Ma benché fossero stati firmati sia dal governo ucraino sia da quello russo, gli accordi non furono mai davvero rispettati. I combattimenti continuarono in maniera piuttosto intensa fino alla fine di quell’anno. Da allora e fino all’invasione di questa settimana, la linea del fronte – lunga circa 400 chilometri – era rimasta più o meno invariata, e i combattimenti erano meno frequenti ed estesi, ma il Donbass era comunque una zona di guerra, con tanto di trincee e centri abitati abbandonati perché localizzati lungo la linea del fronte. Negli anni, soprattutto tra il 2014 e il 2015, più di 13mila persone sono morte, sia militari che civili, e moltissime famiglie hanno dovuto abbandonare le proprie case e le proprie città. – Leggi anche: L’ultima volta che la Russia invase l’Ucraina Il governo ucraino aveva definito le due repubbliche autoproclamate «territori temporaneamente occupati» (dalla Russia) e chiamava il fronte «linea amministrativa». In Russia invece si parlava del conflitto nell’est dell’Ucraina come di una guerra civile. La divisione degli oblast in vigore fino a pochi giorni fa di Donetsk e Luhansk non rifletteva comunque divisioni culturali, etniche o storiche pre-esistenti, era solo il risultato degli scontri di sette anni fa. Anche se ufficialmente le due regioni erano gestite da leader ucraini, la Russia esercitava già un forte controllo. Chi viveva nelle due repubbliche autoproclamate era invitato a richiedere la cittadinanza russa e abbandonare quella ucraina e poteva votare alle elezioni russe pur non avendo la cittadinanza vera e propria. Questo articolo non è più commentabile. Abbonati al Post per commentare le altre notizie."
115,115,post-2548098,Com’è fatta l’Ucraina,https://www.ilpost.it/2022/02/24/ucraina-geografia/,2022-02-24 15:05:44,"Com’è fatta l’Ucraina  Qualche indicazione sulle città, sulle regioni e sul territorio per orientarsi nelle notizie di queste ore Giovedì mattina mentre la Russia lanciava un’operazione militare nell’Ucraina orientale le sirene antiaeree sono suonate anche nella capitale Kiev, nel nord del paese, e perfino a Leopoli, la città in cui a metà febbraio si erano spostate tutte le ambasciate dei paesi europei, che si trova vicino al confine con la Polonia. I combattimenti sono concentrati soprattutto nella parte orientale del paese, dove si trovano i territori filorussi in cui l’esercito russo era già entrato alcuni giorni fa, ma sono stati segnalati attacchi e bombardamenti anche in altre aree del paese, ben lontane da lì. Nelle prossime ore e giorni si sentirà parlare di città e regioni che in Italia sono perlopiù sconosciute, e avere un’idea più chiara della geografia ucraina servirà a capire gli sviluppi delle notizie, che il Post segue con un liveblog e altri articoli di approfondimento. – Leggi anche: La Russia sta invadendo l’Ucraina Qualche cenno generale L’Ucraina ha circa 44 milioni di abitanti, si trova nell’Europa orientale e ha una superficie grande due volte quella dell’Italia. Confina con la Russia a est e nord-est, con la Bielorussia a nord, con la Moldavia a sud e con quattro paesi dell’Unione Europea a ovest: Polonia, Slovacchia, Ungheria e Romania. Si affaccia per un ampio tratto sul mar Nero e sul Mar d’Azov, tra i quali si trova la penisola di Crimea, la regione annessa con la forza dalla Russia con un’invasione nel 2014. A sud-ovest dell’Ucraina c’è anche la Transnistria, un territorio che si è autoproclamato indipendente dalla Moldavia nel 1990 e che è governato da un regime filorusso non riconosciuto a livello internazionale. A livello geografico, l’Ucraina è divisa in due dal fiume Dnepr, il quarto corso d’acqua più lungo d’Europa, che la attraversa da nord a sud. La gran parte del territorio del paese è pianeggiante ed è caratterizzata dalle ampie vallate, foreste e paludi. Nella parte occidentale c’è la catena montuosa dei Carpazi, l’area più fredda e nevosa del paese, mentre in quella sud-orientale, che è attraversata dal fiume Donec, ci sono aree montuose poco elevate. Anche la parte meridionale dell’Ucraina e della penisola di Crimea è caratterizzata da aree pianeggianti e con ampie zone paludose. L’economia dell’Ucraina ruota soprattutto attorno all’agricoltura, alla produzione di legname, alla siderurgia e al settore delle automobili – ci sono stabilimenti che lavorano per molti marchi europei e coreani – e dei veicoli industriali; in Ucraina ci sono vasti giacimenti di carbone, ma anche alcune riserve di petrolio e gas naturale. Le città principali L’Ucraina è divisa in 24 oblast, regioni amministrative, e circa il 70 per cento della popolazione vive in aree urbane. La sua città più popolosa è Kiev, che si trova nella parte centro-settentrionale del paese e ha poco meno di 3 milioni di abitanti. Ci sono numerose città con diverse centinaia di migliaia di abitanti e altre 4 metropoli dove vivono più di un milione di persone. Tra queste quella più conosciuta all’estero (per lo meno prima dell’inizio delle tensioni degli ultimi due mesi) è Odessa, città sul mar Nero storicamente considerata multiculturale e cosmopolita, che nel 2014 fu protagonista di uno degli episodi più sanguinosi della crisi in Crimea. Le altre tre città ucraine con più di un milione di abitanti si trovano tutte nell’area orientale del paese e sono Dnipro – un importante porto fluviale –, Kharkiv e Donetsk. Quest’ultima è abitata in prevalenza da persone di lingua e cultura russa e fa parte di una delle due repubbliche autoproclamate del Donbass, ovvero i territori che sulla carta fanno parte dell’Ucraina ma che dal 2014 sono occupati da separatisti filorussi (Donetsk e Luhansk). Luhansk, che si trova a pochi chilometri dal confine con la Russia, è un’altra città abitata prevalentemente da russi e ha circa 410mila abitanti. Kharkiv, che con 1 milione e 430mila residenti è la seconda città più popolosa del paese, è invece uno dei posti in cui si stanno svolgendo gli attacchi più duri da parte delle forze russe. – Leggi anche: Le foto che arrivano dall’Ucraina Secondo le prime informazioni date dal ministero dell’Interno ucraino, nelle prime ore del mattino l’esercito russo è avanzato oltre la “linea di contatto” che separava le due forze nell’area del Donbass. In mattinata sono arrivate notizie di bombardamenti in diverse parti dell’est del paese, tra cui Kharkiv, Mariupol, e Shchastia, ma ci sono anche varie segnalazioni di attacchi nei pressi di Kiev e in altre aree ben lontane dal Donbass. Qualche cenno storico e la questione del Donbass Nei secoli il territorio corrispondente all’attuale Ucraina fu invaso e dominato da una varietà di popoli diversi, mongoli, lituani, polacchi, svedesi e anche dall’impero austroungarico. Nonostante le ovvie differenze all’interno della stessa Ucraina, la cultura del paese si sviluppò separatamente da quella russa, a partire dalla lingua. La parte orientale del paese entrò nell’area di influenza della Russia prima di quella occidentale e fu dominata dall’impero zarista per molto più tempo, tanto che ancora oggi molti degli abitanti del Donbass sono etnicamente e culturalmente russi. A ogni modo, anche nelle zone russofone dell’Ucraina la stragrande maggioranza della popolazione ritiene che il paese debba rimanere indipendente.  Da diversi anni tuttavia il presidente russo Vladimir Putin sostiene pubblicamente che russi e ucraini siano «un solo popolo». In particolare, ritiene che l’Ucraina «non abbia mai avuto una tradizione stabile come nazione a sé stante» e sia stata sostanzialmente inventata dal Partito Comunista dell’Unione Sovietica all’inizio del Novecento. Negli ultimi tempi, Putin ha detto in più occasioni che l’attuale governo ucraino ha portato all’estremo questa invenzione, «negando la propria tradizione» di fratellanza con la Russia, con una versione assai revisionista della storia che è stata criticata universalmente da storici ed esperti. Per molti queste convinzioni sono la base ideologica con cui Putin ha giustificato le operazioni delle ultime settimane e l’invasione compiuta oggi. – Leggi anche: Perché Putin ha torto quando dice che l’Ucraina non esiste Perché adesso, e cosa faranno gli ucraini Con l’eccezione dell’area dei Carpazi e di quella del sud del paese, che hanno rispettivamente temperature rigide e un clima più umido e caldo, la maggior parte del territorio ucraino ha un clima continentale, con inverni freddi ed estati miti, con temperature massime tra i 25 e i 30 °C. In tutto il territorio il mese più freddo e nevoso è gennaio, e in generale i mesi tra gennaio e marzo sono anche quelli più ventosi, specialmente nelle regioni del nord-ovest. In questo periodo nell’Ucraina orientale le temperature massime sono tra i 4 e i 9 °C e le minime attorno allo zero. Un rapporto diffuso a metà gennaio dal Center for Strategic and International Studies (CSIS), un centro studi specializzato in strategia e affari internazionali, aveva ipotizzato che per la Russia sarebbe stato vantaggioso invadere l’Ucraina tra gennaio e febbraio, senza aspettare marzo, quando lo scioglimento della neve avrebbe reso parte del terreno una fanghiglia meno agibile per molti mezzi militari. Come testimoniano le immagini di questi giorni, comunque, nelle zone orientali del paese non c’è molta neve. Tra le foto e i video che stanno circolando di più in queste ore, invece, ci sono quelle di persone in coda fuori da banche, farmacie, supermercati e benzinai in tutto il paese e lunghe code di automobili che provano ad andare via dalle città, in particolare a Kiev. Senza considerare come possibile via di fuga quella verso la Bielorussia, che dista solo un centinaio di chilometri dalla capitale ucraina ma è anche uno dei principali paesi alleati della Russia, se un abitante di Kiev volesse raggiungere l’estero avrebbe comunque davanti un viaggio di diverse ore. Lublino, la città polacca più grossa tra quelle vicine, dista circa 600 chilometri, vale a dire un viaggio di più di 8 ore in auto o quasi 14 in treno; per arrivare al confine con la Moldavia in auto ce ne vorrebbero almeno 7 e per raggiungere la Romania ancora di più. – Leggi anche: Che rapporto ha Putin con l’epoca sovietica Questo articolo non è più commentabile. Abbonati al Post per commentare le altre notizie."
116,116,post-2548009,Il ruolo della Bielorussia nell’invasione,https://www.ilpost.it/2022/02/24/bielorussia-invasione-ucraina-russia/,2022-02-24 13:31:00,"Il ruolo della Bielorussia nell’invasione  Parte delle forze d'invasione russe è partita dalla Bielorussia, grazie a un rapporto tra i due paesi che negli ultimi anni è diventato di sudditanza È iniziata da alcune ore l’invasione russa dell’Ucraina, che è stata attaccata da più punti: uno di questi è stato, secondo le ricostruzioni attuali, il confine con la Bielorussia, paese governato da Alexander Lukashenko, alleato strettissimo del presidente russo Vladimir Putin. In Bielorussia si trovavano da mesi circa 30mila soldati russi per un’esercitazione militare congiunta, servita a Putin, secondo varie analisi, per trasformare la Bielorussia in una porta d’accesso all’Ucraina: è stato possibile anche grazie al rapporto di collaborazione tra Putin e Lukashenko, che è nei fatti un rapporto di subalternità: negli ultimi mesi vari analisti, usando un’iperbole che però non è lontana dalla realtà, hanno cominciato a definire la Bielorussia come un protettorato russo. Kiev, la capitale ucraina, si trova a poco più di 200 chilometri dal confine con la Bielorussia: è un confine lungo circa 800 chilometri e piuttosto poroso. Giovedì mattina, secondo le ricostruzioni attuali, quel confine è servito per attaccare l’Ucraina: il paese è stato infatti invaso sia da sud – dalla Crimea, invasa e annessa alla Russia otto anni fa – che da est (dalla Russia), che da nord, con una serie di attacchi compiuti dalle forze che si trovavano in Bielorussia. Russia e Bielorussia, inoltre, sembra che abbiano mantenuto un contatto molto stretto anche nei primi momenti dell’invasione: stamattina presto poco dopo i primi bombardamenti, secondo quanto riportato dall’agenzia di stampa bielorussia Belta, citata dal New York Times, Putin avrebbe telefonato a Lukashenko per discutere la situazione. Putin non ha risposto invece alla chiamata telefonica del presidente ucraino Volodymir Zelensky, secondo quanto detto dallo stesso Zelensky stamattina. – Leggi anche: La Russia ha invaso l’Ucraina Il ruolo che la Bielorussia sembra aver avuto nell’invasione dell’Ucraina è tutt’altro che sorprendente: in Bielorussia si trovavano da settimane circa 30mila soldati russi, decine di aerei da guerra e almeno 50 elicotteri. La Russia aveva posizionato tutte queste armi e questi soldati in Bielorussia per un’esercitazione militare congiunta – iniziata il 10 febbraio e proseguita oltre il suo termine previsto, quello del 20 febbraio – guardata con grande preoccupazione e considerata da vari osservatori una sorta di prova generale per l’invasione dell’Ucraina, poi avvenuta. Durante queste esercitazioni si erano svolte, a poca distanza dal confine ucraino, simulazioni di battaglie con aerei, carri armati e lanciarazzi, con un dispiegamento di armi e forze militari che la NATO aveva definito il più grande dispiegamento di forze militari russe in Bielorussia dai tempi della Guerra fredda. Il dispiegamento di forze in Bielorussia è stato possibile perché, ormai da qualche tempo, il governo bielorusso ha concesso alla Russia una enorme autonomia d’azione sul proprio territorio. Come ha scritto l’Atlantic qualche giorno prima dell’invasione «Putin è effettivamente riuscito a trasformare un ex stato sovietico in un’estensione del territorio russo, davanti agli occhi degli Stati Uniti e dell’Unione Europea, senza sparare un singolo colpo». SAR collected on 19FEB2022 by @capellaspace continued to show 32 x FROGFOOT deployed to Luninets airbase in Belarus. pic.twitter.com/78D6YCEQYE — Chris Biggers (@CSBiggers) February 20, 2022  Per questo motivo, tra le reazioni all’invasione russa dell’Ucraina, c’è stato anche chi, come Michael McFaul, ex ambasciatore americano in Russia e docente all’università di Stanford, ha proposto di imporre sanzioni economiche non solo alla Russia ma anche alla Bielorussia, il cui governo ha permesso a Putin di portare avanti con maggiore facilità e comodità la sua invasione: «La Bielorussia DEVE essere inclusa nelle sanzioni», ha detto McFaul. Anche la NATO ha condannato la Bielorussia per aver «permesso l’attacco» dell’Ucraina. Belarus MUST be part of the sanctions package. Lukashenko is an ally in Putin's horrific war. — Michael McFaul (@McFaul) February 24, 2022  La piena disponibilità della Bielorussia nei confronti della Russia – il fatto che le abbia concesso di usare, in sostanza, il proprio territorio come un deposito di armi e un punto di partenza per l’invasione – è il risultato di anni di reciproco sostegno tra i due paesi. Per quanto non siano mancati dissidi, Russia e Bielorussia sono di fatto paesi amici, legati da trattati di vario tipo, anche di difesa. E secondo vari osservatori, il loro si è evoluto in un rapporto di sudditanza, di fatto, della Bielorussia rispetto alla Russia. Questa dinamica si è andata approfondendo soprattutto negli ultimi anni: Lukashenko – spesso chiamato anche “l’ultimo dittatore d’Europa” per il modo autoritario con cui governa il paese – deve a Putin la repressione delle enormi proteste per la democrazia che seguirono alle contestate elezioni con cui fu rieletto presidente nel 2020 (al suo sesto mandato: Lukashenko è al potere dal 1994). Le proteste furono tra le più estese di sempre in Bielorussia, e divennero quasi ingestibili. Lukashenko chiese aiuto a Putin, che mise a sua disposizione i propri agenti di polizia per reprimere le proteste, permettendo quindi a Lukashenko di restare al suo posto. Putin ha sostenuto la Bielorussia anche durante l’ultimo scontro con l’Unione Europea, a proposito delle centinaia di migranti che la Bielorussia accoglieva e portava al confine con la Polonia per mettere in difficoltà l’Unione Europea. Da parte sua, Lukashenko ha assunto una serie di posizioni a sostegno della Russia: a novembre dell’anno scorso è arrivato per esempio a riconoscere – dopo anni in cui aveva mantenuto posizioni più caute – la piena appartenenza della penisola di Crimea alla Russia (come la Russia ha sempre sostenuto). E a gennaio di quest’anno, mentre le tensioni al confine ucraino crescevano, ha ribadito la propria vicinanza alla Russia, e addirittura la propria disponibilità a entrare in guerra al suo fianco. Putin, insomma, è riuscito negli ultimi anni a consolidare il proprio potere in Bielorussia e, come ha scritto l’Atlantic, a «cementificarla» nella propria sfera d’influenza. – Leggi anche: L’ultima volta che la Russia invase l’Ucraina Questo articolo non è più commentabile. Abbonati al Post per commentare le altre notizie."
117,117,post-2548048,Che rapporto ha Putin con l’epoca sovietica,https://www.ilpost.it/2022/02/24/putin-comunismo/,2022-02-24 13:00:52,"Che rapporto ha Putin con l’epoca sovietica  Il presidente russo ripudia esplicitamente Lenin, e il suo nazionalismo ha invece dei legami con l'era staliniana e quella zarista L’esercito russo ha invaso l’Ucraina dopo settimane di crescenti tensioni, con un attacco su larga scala ordinato dal presidente russo Vladimir Putin. Questa settimana la situazione sul confine russo-ucraino si era già aggravata dopo che Putin aveva riconosciuto l’indipendenza delle repubbliche autoproclamate di Luhansk e Donetsk con un discorso pieno di distorsioni storiche che di fatto negava il diritto di esistere all’Ucraina come stato: per Putin, l’Ucraina indipendente e separata dalla Russia esiste solo perché fu creata da Lenin dopo la rivoluzione comunista. Non è la prima volta che Putin esprime questa idea. Anche se sapere cosa pensi realmente il presidente russo e quale sia il suo disegno politico è notoriamente complicato, capire quale sia la sua valutazione storica del comunismo sovietico aiuta a comprendere meglio gli eventi di questi giorni. L’atteggiamento aggressivo e nazionalista di Putin, infatti, discende dal rifiuto di una precisa parte della storia sovietica, in particolare quella pre-staliniana. Negli oltre vent’anni in cui è stato al potere, Putin è stato associato al periodo sovietico per diversi motivi: innanzitutto, essendo nato nel 1952 è un uomo che si è formato politicamente in quell’epoca, e fece notoriamente parte del temuto servizio segreto sovietico, il KGB. Inoltre, da quando è presidente, ha accentrato il potere su di sé attraverso modalità e strumenti non molto differenti da quelli utilizzati prima del 1991, l’anno in cui si dissolse l’Unione Sovietica. Putin ha fatto poco o nulla per smantellare la struttura statale russa formatasi in decenni di regime sovietico, e per portare il paese verso qualcosa che assomigliasse alle democrazie occidentali, un processo che era invece stato avviato dall’ultimo segretario del Partito Comunista dell’Unione Sovietica Michail Gorbaciov e dal predecessore di Putin, Boris Yeltsin. Souvenir a San Pietroburgo (AP Photo/Dmitri Lovetsky) Eppure nel discorso con cui ha riconosciuto le repubbliche autoproclamate, Putin ha insistito molto sulla “decomunistizzazione” e sull’Unione Sovietica, colpevole secondo lui di aver dato troppo potere alle repubbliche socialiste e aver messo le basi per l’indebolimento della Russia. Putin ha sostenuto che l’Ucraina è uno stato corrotto e comandato dagli americani, che cerca senza successo di fare i conti con il suo passato sovietico. «Volete la decomunistizzazione? Siamo pronti a mostrarvi cosa vuol dire davvero decomunistizzazione» ha detto. È una delle giustificazioni principali di Putin per l’invasione: se l’Ucraina è stata creata dal comunismo sovietico, la decomunistizzazione significa cancellarla dalle mappe. Se dal punto di vista amministrativo Putin ha voluto mantenere alcuni aspetti del vecchio regime, in economia ha saputo invece allontanarsi dal modello sovietico, studiandone le distorsioni ed evitandole accuratamente. Per scongiurare il ripetersi dei grossi squilibri economici che ci furono in Russia nel 1986 e nel 1997, a causa dell’oscillazione del prezzo del petrolio, fin dai primi anni Duemila il governo russo ha iniziato ad accumulare grandi riserve di valuta estera per resistere agli shock finanziari. Inoltre, alcuni dei problemi più gravi dell’epoca sovietica sono stati ridimensionati: la dipendenza cronica dalle importazioni di beni agricoli, le spese militari che si mangiavano risorse per gli altri settori, la stagnazione economica. La Russia contemporanea è ancora caratterizzata dall’arretratezza tecnologica e produttiva e dai redditi bassi di gran parte della popolazione. Tuttavia, come ha scritto di recente la rivista Foreign Affairs, l’economia russa è riuscita a ottenere due importanti obiettivi, vitali per Putin: preservare la continuità e la stabilità del governo e ridurre l’impatto delle sanzioni occidentali. Nel 2005 in un discorso alla nazione Putin disse che la dissoluzione dell’Unione Sovietica fu «la catastrofe geopolitica più grande del secolo», causa della proliferazione dei movimenti separatisti interni alla Russia: «per il popolo russo fu un’autentica tragedia». Negli anni successivi poi è tornato periodicamente sul tema. Lo scorso dicembre, parlando con la tv di Stato, Putin aveva detto che la fine dell’Unione Sovietica segnò la scomparsa della «Russia storica». La dichiarazione era stata commentata come un segnale dei futuri piani di Putin in politica estera, ma dice anche qualcosa sulla valutazione storica che Putin fa di quel periodo. Sia nel 2005 che nel 2021, infatti, Putin ha sottolineato l’evento secondo una prospettiva nazionalista. L’Unione Sovietica, per Putin, era funzionale all’egemonia russa sulle repubbliche sovietiche e alla prosperità del popolo russo, non alla diffusione degli ideali comunisti. Una donna in attesa di un treno per lasciare Kiev (AP Photo/Emilio Morenatti) Putin insomma rigetta la visione politica dei rivoluzionari che pensarono l’unione delle repubbliche socialiste sovietiche, dopo aver rovesciato il regime zarista nel 1917. L’Unione Sovietica, secondo il suo primo leader Vladimir Lenin, doveva essere una federazione di repubbliche tra loro pari, perché il vero obiettivo non era l’egemonia di un paese sull’altro bensì la diffusione della rivoluzione comunista nel mondo. Era una delle convinzioni principali anche di Lev Trotsky, che però Stalin isolò, estromise, esiliò e anni dopo fece assassinare quando diventò il leader sovietico alla morte di Lenin. Stalin sosteneva l’idea del socialismo in un solo paese, e rinunciò all’idea di esportare la rivoluzione in Europa. Diede nuova importanza alla lingua e alla cultura russe, sostituendole a quelle delle altre repubbliche sovietiche, Ucraina compresa. Se Putin si richiama a una tradizione sovietica, è quella di questo periodo, ma per certi versi si ispira anche a quella ancora precedente al periodo comunista. Come ha ben spiegato lo storico di Harvard Sergei Plokhy, Putin di fatto vuole far tornare la storia al periodo pre-rivoluzionario: «Ha un’idea molto imperialista della nazione russa, che vede composta da russi, ucraini e bielorussi. Gli ultimi due non hanno il diritto di esistere separatamente. Siamo quasi tornati alla metà dell’Ottocento, quando i funzionari imperiali cercavano di intralciare lo sviluppo culturale ucraino». Secondo questa visione, l’atteggiamento interventista che Putin ha avuto nelle ex repubbliche sovietiche andrebbe visto come un tentativo di ripristinare l’antica egemonia della Russia zarista, piuttosto che come una riedizione del regime sovietico. Putin nel recente passato ha dimostrato di voler mantenere uno stretto controllo anche nel Caucaso e in altre zone che erano appartenute all’impero zarista, contribuendo alla formazione di piccole repubbliche filorusse non riconosciute dalla comunità internazionale: in Georgia (Abcasia e Ossezia del Sud), in Azerbaijan (Nagorno Karabakh) e in Moldavia (Transnistria). – Leggi anche: Le reazioni internazionali all’invasione dell’Ucraina Questo articolo non è più commentabile. Abbonati al Post per commentare le altre notizie."
118,118,post-2547548,"Perché l’Europa è così debole, sull’Ucraina",https://www.ilpost.it/2022/02/23/europa-debolezza-ucraina/,2022-02-23 15:45:39,"Perché l’Europa è così debole, sull’Ucraina  C'entra la dipendenza dal gas russo, certo: ma non solo Prima che la situazione al confine fra Russia e Ucraina precipitasse, la comunità internazionale aveva fatto diversi tentativi per evitare una escalation. Un pezzo dei negoziati era stato condotto dagli Stati Uniti, in quanto leader informali della NATO, la principale alleanza militare dei paesi occidentali. Ma la gran parte degli sforzi era stata affidata ai leader europei. In pochi giorni avevano incontrato o parlato al telefono col presidente russo Vladimir Putin tutti i principali capi di stato e di governo europei. Eppure non è servito a nulla. Lunedì Putin ha ordinato al proprio esercito di entrare nei territori dell’Ucraina orientale controllati dai separatisti. Poche ore dopo sono arrivate fermissime condanne dell’operazione, a parole. E in parallelo una serie di sanzioni giudicate troppo timide dagli osservatori ancora prima che venissero ufficialmente approvate. Quasi nessuno si aspetta che l’Europa risolva la crisi in corso. Eppure sarà proprio l’Europa a subirne le conseguenze peggiori, comunque vada a finire: come hanno notato in molti, non esistono più soluzioni davvero accettabili. Certo, il rapporto dei paesi europei con la Russia è pesantemente condizionato dal gas. Secondo i dati più recenti di Eurostat, nel 2019 l’Unione Europea importava il 41,1 per cento del suo gas naturale dalla Russia. Ma la dipendenza energetica racconta solo un pezzo delle ragioni della debolezza dimostrata in questi giorni dall’Europa. Dalla fine della Guerra fredda l’Europa ha cercato di costruire un nuovo rapporto con la Russia, cercando di avvicinarla sempre di più al modello economico-sociale europeo. «L’obiettivo di questa strategia era una specie di “Russia Europea”», ha spiegato di recente il politologo Dmitri Trenin, direttore del Carnegie Moscow Center: «cioè una Russia che avrebbe progressivamente accettato le norme e i princìpi elaborati dall’Unione Europea nella propria politica, economia e società, e che avrebbe cooperato strettamente con l’Unione nella propria politica estera. In altre parole, hanno immaginato la Russia non come un membro dell’Unione – neppure un candidato, come la Turchia – ma come un partner permanente». Questo obiettivo si è ormai sgretolato da una decina d’anni. Da quando cioè si è capito che la Russia di Putin non aveva alcuna intenzione di aderire al ruolo subalterno che l’Europa le aveva ritagliato, e che anzi intendeva restaurare l’antica area di influenza che apparteneva all’Unione Sovietica. Putin lo disse esplicitamente nel citatissimo discorso tenuto nel 2007 all’annuale Conferenza sulla sicurezza di Monaco di Baviera, e lo rese chiaro nel 2008, quando invase l’Ossezia del Sud, in Georgia, per aiutare un gruppo indipendentista filorusso. Da allora l’Europa non ha più trovato un approccio condiviso nei confronti della nuova aggressività russa, limitandosi a sperare che prima o poi Putin avrebbe cambiato idea: o dietro la pressione degli abitanti della Russia rurale, povera e indietro anni luce ai paesi europei per qualità della vita, oppure della classe media urbana, desiderosa di replicare il modello di sviluppo occidentale. O ancora, più semplicemente, che Putin rinsavisse. Ma Putin in questi anni ha dimostrato di non agire secondo parametri che gli europei considerano razionali. La Russia ha una spesa militare altissima, un’economia che non produce nulla di innovativo o particolarmente richiesto tranne i combustibili fossili,  una demografia insostenibile sul lungo periodo. E negli anni Putin ha fatto scelte assai spregiudicate nella propria politica interna ed estera. Eppure è rimasto saldamente al potere, con qualche crepa appena evidente. È evidente che in Russia non si applicano le regole di potere e consenso che invece sono valide in Europa; forse anche grazie alla colossale macchina della propaganda statale, di cui fino a pochi anni fa si aveva poca coscienza. I paesi europei e l’Unione Europea, però, si sono affidate a una sorta di pensiero magico, prendendo una serie di decisioni utili a evitare crisi e tensioni nel breve termine, ma che sul lungo periodo hanno inclinato il piano a favore della Russia. La scelta di comprare forniture sempre più ingenti di gas naturale russo aveva senso per avvicinare sempre di più la Russia all’Europa. Era stata la grande scommessa di Angela Merkel, l’unica politica occidentale che in tutti questi anni ha mantenuto un dialogo costante con Putin. Secondo alcuni, il ragionamento di Merkel era il seguente: maggiori legami la Russia riuscirà a sviluppare con l’Europa, anche solo di tipo commerciale, minori saranno le possibilità che la Russia si isoli sempre di più dal mondo occidentale. Come sostiene una dottrina politica di grande successo, infatti, l’interdipendenza è garanzia di pace e stabilità, mentre l’isolamento alla lunga porta a incomprensioni e conflitti. Certo, in questo modo anche la Russia è diventata in qualche modo dipendente dal mercato europeo, che ogni anno garantisce entrate di 50 miliardi di euro soltanto per il gas naturale. Ma anticipando un eventuale peggioramento delle relazioni, che alla fine è avvenuto davvero, ha preso le dovute contromisure, come faceva notare qualche settimana fa il Financial Times: «Già dal 2015 il governo russo ha obbligato i propri cittadini più ricchi a far rientrare in Russia il proprio patrimonio, vietando ulteriori esportazioni all’estero. Mosca ha anche accumulato riserve d’oro e di valute straniere per circa 546 miliardi di euro, dei quali soltanto un sesto è in dollari. Le entrate derivanti da petrolio e gas naturale sono state parzialmente convogliate in un fondo sovrano da 167 miliardi di euro, mentre il proprio debito pubblico rappresenta appena il 20 per cento del PIL». In altre parole: la Russia ha molto meno bisogno dell’Europa di quanto l’Europa abbia bisogno della Russia. Così facendo, fra l’altro, si è anche messa sempre più al riparo dalle sanzioni occidentali. Nel 2014, quando migliaia di soldati russi in incognito invasero e occuparono la Crimea, l’Europa rispose con sanzioni economiche piuttosto dure, e ottenne di escludere il presidente russo dalle riunioni del G8. La linea di pensiero era sempre la stessa: prima o poi la forza di gravità delle misure prese avrebbe costretto Putin a tornare sui propri passi. Nel brevissimo termine l’Europa aveva evitato di innescare una guerra aperta. Intanto però non stava seguendo l’esempio della Russia, magari accelerando notevolmente la transizione verso le energie rinnovabili o cercando di diversificare i paesi da cui acquistare gas naturale. Anzi. – Leggi anche: Possiamo produrre più gas? Fra il 2015 e il 2021 la quota di gas naturale proveniente dalla Russia sul totale fra prodotto e importato all’interno dell’Unione Europea ha registrato un lieve aumento. E in alcuni dei paesi più grandi, come ha notato Federico Fubini sul Corriere della Sera di mercoledì, la stima è notevolmente aumentata: «La quota russa nell’import tedesco di gas è passata dal 41 per cento del 2014 al 49 per cento del 2019, fino al 65 per cento del 2020. Quella italiana è salita dal 43 per cento al 47 per cento». (grafico del think tank Bruegel) Al contempo si è inceppato un processo che sembrava irreversibile, cioè l’adesione all’Unione Europea dei paesi dell’Europa centrale e orientale che avevano fatto parte dell’Unione Sovietica o del Patto di Varsavia. La forza di attrazione dell’Unione è rimasta la stessa – per un paese piccolo e povero aderire all’UE significa avere accesso a opportunità impensabili, da fuori – ma all’interno dell’Unione si è rafforzata la percezione che ad alcuni paesi sia stato permesso di entrare nonostante i tempi non fossero ancora maturi. Sono proprio i paesi dell’Europa centro-orientale, come per esempio sottolinea spesso il presidente francese Emmanuel Macron, che oppongono resistenza a maggiori cessioni di sovranità alle istituzioni europee, a passi in avanti sui diritti civili, la parità di genere, e molti altri temi ancora. Sono i motivi per cui, per esempio, l’Albania e la Macedonia del Nord stanno faticando moltissimo per entrare nell’Unione Europea, molto più di quanto abbiano fatto ai tempi la Romania o la Bulgaria. Nel caso di altri paesi la procedura di adesione si è interrotta o non è mai iniziata. La Russia è riuscita a sfruttare a proprio vantaggio questa situazione, per esempio attirando a sé paesi che fino ad alcuni anni fa sembravano candidati ideali per entrare nell’Unione come la Serbia. E ancora oggi, anche se pochi paesi sono disposti ad ammetterlo, per riportare l’Ucraina nella propria area di influenza è disposta a fare molto di più di quanto l’Unione Europea e i governi europei sembrino disponibili a offrire. L’ingresso dell’Ucraina nell’Unione Europea è scomparso dal dibattito, benché negli anni scorsi fosse stato fatto qualche progresso e da un recente sondaggio è emerso che circa il 62 per cento degli ucraini sarebbe a favore. L’atteggiamento dei governi europei, fra l’altro, rispecchia in pieno quello degli europei. Secondo un sondaggio realizzato a fine gennaio dallo European Council on Foreign Relations (ECFR) e citato di recente da Domani, in Francia, Italia e Germania appena 4 intervistati su 10, circa, ritengono che il proprio paese dovrebbe difendere l’Ucraina in caso di attacco della Russia. Se anche la crisi di questi giorni rientrasse, la Russia ne uscirebbe con un controllo più saldo di un pezzo dell’Ucraina orientale: e fra due, tre o quattro anni potrebbe chiedere che l’integrazione nel proprio territorio venga riconosciuta dalla comunità internazionale – come ha appena fatto con la Crimea – e applicare di nuovo la stessa strategia con un altro pezzo della vecchia Unione Sovietica. Sempre che nel frattempo non cambi qualcosa nell’approccio europeo. Questo articolo non è più commentabile. Abbonati al Post per commentare le altre notizie.   L'Europa, spiegata bene. "
119,119,post-2547513,Le sanzioni funzionano?,https://www.ilpost.it/2022/02/23/sanzioni-russa-ucraina/,2022-02-23 14:41:14,"Le sanzioni funzionano?  Se lo stanno chiedendo in tanti dopo quelle annunciate contro la Russia: dipende dal tipo di sanzioni, e dalla forza economica di chi le impone Martedì sia l’Unione Europea che gli Stati Uniti e il Regno Unito hanno annunciato l’imposizione di alcune sanzioni economiche contro la Russia, in risposta all’operazione militare avviata dal presidente russo Vladimir Putin nei territori dell’Ucraina orientale occupati dai ribelli separatisti. L’imposizione di sanzioni era stata, fin dall’inizio della crisi al confine ucraino, una delle minacce principali fatte dall’Occidente alla Russia nel caso di un’invasione. L’utilità e l’efficacia di queste sanzioni, però, è molto discussa e tutt’altro che scontata: dipende da molte variabili, compreso quanto i paesi che le emettono sono disposti a rischiare ripercussioni sulla loro economia. – Leggi anche: All’Occidente piacciono troppo le sanzioni Le sanzioni annunciate martedì sera dagli Stati Uniti e dall’Unione Europea sono mirate e piuttosto specifiche: soprattutto nel caso dell’Unione Europea riguardano soggetti coinvolti a vario titolo nelle azioni militari nelle repubbliche autoproclamate dell’est dell’Ucraina, più singoli personaggi politici russi. Tra questi, scrive Politico, ci sono per esempio 351 parlamentari russi che hanno votato a favore del riconoscimento delle repubbliche autoproclamate, gli 11 parlamentari che hanno promosso l’iniziativa, una serie di banche russe e gli stessi territori autoproclamati, che non potranno più avviare commerci con l’Unione Europea. Le sanzioni annunciate dagli Stati Uniti, invece, riguarderanno il debito pubblico della Russia, due tra i principali istituti finanziari del paese e alcune famiglie che appartengono alla classe dirigente russa. Sia il presidente americano Joe Biden sia la presidente della Commissione Europea Ursula von der Leyen hanno comunque fatto capire che quelle approvate martedì sono soltanto una prima porzione di sanzioni, e che se la situazione al confine tra Russia e Ucraina dovesse peggiorare ne seguiranno altre. Sull’utilità e l’efficacia di queste sanzioni si è già aperto un notevole dibattito, che riguarda sia questioni di ordine generale sia altre più legate allo specifico contesto della crisi ucraina. In generale, l’efficacia delle sanzioni come strumento di politica estera è molto dibattuto, ormai da anni, da economisti ed esperti di politica internazionale. In linea teorica le sanzioni sono uno strumento potente e molto efficace: permettono di attuare una politica estera aggressiva e di esercitare pressioni su un altro stato in situazioni in cui la diplomazia tradizionale è insufficiente, ma in cui l’intervento militare sarebbe esagerato o troppo rischioso. Per questo motivo le sanzioni sono diventate l’arma più utilizzata in tutte le principali questioni internazionali che vedono l’Occidente contrapposto ad altri paesi: dall’Iran alla Russia, fino a Corea del Nord, Venezuela e Cina. In alcuni casi le sanzioni hanno effettivamente portato a buoni risultati, benché in molti casi provvisori: servirono per esempio all’ex presidente americano Barack Obama per fare forti pressioni sull’Iran e riuscire ad aprire il negoziato sul nucleare (da cui il suo successore, Donald Trump, era poi uscito); hanno permesso a Trump, assieme ad altri strumenti, di ridurre enormemente la presenza sul mercato occidentale dell’azienda tecnologica cinese Huawei, considerata dagli Stati Uniti un pericolo per la sicurezza; e anche nel caso specifico della Russia le sanzioni sono state utili negli anni passati: tra le altre cose, quelle imposte dopo l’invasione della Crimea nel 2014 contribuirono ad aprire la strada ai negoziati di pace di Minsk, che poi la Russia ha palesemente disconosciuto con l’invasione di questa settimana. Ma in molti casi i risultati delle sanzioni sono mediocri e spesso deludenti, soprattutto a causa dell’eccessiva facilità, frequenza e per certi versi vaghezza con cui l’Occidente, e soprattutto gli Stati Uniti, le usano per intervenire nelle crisi internazionali. Nel corso degli ultimi vent’anni, l’utilizzo delle sanzioni da parte soprattutto degli Stati Uniti è diventato quasi indiscriminato: la lista di soggetti sanzionati dal dipartimento del Tesoro americano è quasi raddoppiata in pochi anni, passando dai circa 6mila soggetti del 2014 ai quasi 10mila del 2021. Contestualmente, le sanzioni sono diventate sempre più raffinate e complesse. Se durante la Guerra fredda e fino agli anni Novanta erano misure piuttosto ampie, che miravano a colpire grandi settori dell’economia di un paese, negli ultimi vent’anni si sono fatte sempre più mirate e specifiche, con l’obiettivo di colpire singoli asset finanziari o singoli personaggi o aziende. Circa dieci anni fa, l’amministrazione di Barack Obama cominciò inoltre a fare largo uso (soprattutto contro l’Iran) delle cosiddette “sanzioni secondarie”, che non penalizzano direttamente il soggetto sanzionato ma chiunque faccia affari con lui. Quando un ente è colpito da sanzioni secondarie (per esempio: le Guardie rivoluzionarie iraniane) sono penalizzati ed effettivamente soggetti a sanzione tutti coloro con cui l’ente intrattiene rapporti economici. Nel caso delle Guardie rivoluzionarie, possono essere le banche che ospitano i conti correnti dei leader del gruppo, i donatori internazionali o i rivenditori di armi e altro materiale. Il risultato di questo progressivo affinamento degli strumenti sanzionatori è che ben presto i governi hanno cominciato ad abusarne: oggi gli Stati Uniti hanno attive decine di programmi di sanzioni, alcuni dei quali in corso da molti anni (come per esempio sanzioni contro chi «minaccia gli sforzi internazionali di stabilizzazione dei Balcani occidentali», risalenti al 2001) e che in buona parte hanno perso il loro scopo iniziale. Questi problemi si sono accentuati con l’amministrazione Trump, che ha cominciato a usare le sanzioni confusamente, in maniera esagerata, per rispondere a obiettivi di politica estera già spesso imprecisi. Questo ha creato tutta una serie di problemi anche dal punto di vista legale, e ha reso difficili gli affari di molte multinazionali americane all’estero. A complicare le cose c’è anche il fatto che l’efficacia delle sanzioni dipende dal controllo che chi le impone ha sul sistema economico e finanziario mondiale: dalla fine della Seconda guerra mondiale in poi questo controllo è stato quasi totalmente mantenuto dagli Stati Uniti, ma le cose stanno cambiando, soprattutto con l’ascesa della Cina come potenza economica mondiale. Sebbene sia ancora molto solido, il dominio degli Stati Uniti sull’economia globale sta lentamente ma costantemente regredendo, e allo stesso modo anche la capacità americana di influenzare l’economia di altri stati. Russia e Cina, peraltro, da anni si sforzano per cercare di rendersi il più immuni possibile dalle sanzioni americane, accumulando grandi quantità di riserve economiche (per esempio di oro) e riducendo l’esposizione delle loro economie a quelle dell’Occidente. Per queste ragioni, oggi molti analisti considerano le sanzioni come un’arma poco efficace, resa inoffensiva dagli abusi che l’Occidente stesso ne ha fatto nel corso degli anni. L’amministrazione del presidente americano Joe Biden è piuttosto consapevole di questi problemi, e con la crisi ucraina di questi mesi aveva cercato di riportare le sanzioni alla loro efficacia originaria. Nelle scorse settimane, senza mai dire esplicitamente che tipo di provvedimenti avrebbe preso, aveva fatto capire che in caso di invasione dell’Ucraina le sanzioni contro la Russia sarebbero state durissime e molto estese, e che, come un tempo, avrebbero colpito l’economia russa nel loro complesso, non si sarebbero limitate a misure mirate contro singoli individui e istituzioni, avrebbero messo in grossa difficoltà il regime  di Vladimir Putin e avrebbero potuto costituire un deterrente economico solido. Queste sanzioni, però, non sono ancora state attivate. L’occupazione di territori ucraini di fatto già controllati dalla Russia (cioè le repubbliche ribelli del Donbass) ha per certi versi spiazzato l’Occidente, che davanti a un’invasione incerta e tutto sommato ibrida ha preferito utilizzare ancora una volta sanzioni mirate e tutto sommato poco efficaci, limitandosi a minacciare sanzioni più estese in caso di ulteriori manovre militari russe. Gli esperti sono piuttosto concordi nel sostenere che, con la Russia, queste sanzioni mirate non possano funzionare, ma che invece avrebbero un impatto molto maggiore sanzioni estese, capaci di danneggiare l’economia russa e mettere sotto pressione Putin all’interno del proprio paese: se l’elettorato russo dovesse cominciare a mostrare malcontento, il presidente russo potrebbe essere spinto a ridurre la propria aggressività militare. Imporre sanzioni estese contro la Russia è tuttavia una decisione politica piena di conseguenze anche per i paesi occidentali che decidessero di imporle, che rischierebbero di danneggiare la propria economia: la Russia è un paese piuttosto integrato nel sistema mondiale, e danneggiare la sua economia, i suoi commerci e le sue esportazioni significherebbe colpire i paesi con cui intrattiene rapporti economici, compresa la gran parte dei paesi europei. Questo senza contare il rischio di una controrisposta russa, che potrebbe comportare un’interruzione delle esportazioni di gas verso l’Europa in un periodo di costi altissimi per reperire l’energia. – Leggi anche: Quanto siamo dipendenti dal gas russo Questo articolo non è più commentabile. Abbonati al Post per commentare le altre notizie."
120,120,post-2547069,Perché Putin ha torto quando dice che l’Ucraina non esiste,https://www.ilpost.it/2022/02/22/ucraina-stato-storia-russia/,2022-02-22 15:04:36,"Perché Putin ha torto quando dice che l’Ucraina non esiste  Il presidente russo sostiene da tempo che russi e ucraini siano «un solo popolo», ma questa è una grossa distorsione storica Lunedì, nel discorso con cui ha riconosciuto le due repubbliche autoproclamate del Donbass, ordinando poche ore dopo un’operazione militare, il presidente russo Vladimir Putin ha espresso una serie di palesi forzature storiche sull’Ucraina. In sostanza, ha detto che l’Ucraina non è una vera nazione e che oggi di fatto è uno stato fantoccio alle dipendenze dell’Occidente. La ricostruzione storica di Putin è notoriamente faziosa e incompleta: benché abbia un legame molto importante con la Russia, l’Ucraina ha da secoli un’individualità culturale e una storia autonoma, benché tormentata. Con una veemenza e una convinzione che hanno stupito anche gli esperti che hanno più familiarità con le sue distorsioni storiche, nel suo discorso di lunedì Putin ha detto, tra le altre cose, che l’Ucraina «non ha mai avuto una tradizione stabile come nazione a sé stante» e che è stata sostanzialmente inventata dal Partito Comunista dell’Unione Sovietica all’inizio del Novecento: «L’Ucraina moderna è stata interamente e completamente creata dalla Russia», ha detto Putin. Martedì ha ripreso la questione il ministro degli Esteri russo Sergei Lavrov, che è arrivato a dire che l’Ucraina «non ha il diritto di essere una nazione sovrana». Non è certo la prima volta che Putin esprime idee di questo tipo: sono anni che lo fa, sostenendo pubblicamente che russi e ucraini siano «un solo popolo». Lo disse nel 2014, in occasione dell’annessione della Crimea, lo ha ripetuto varie volte in interviste e interventi pubblici e lo ha ribadito anche lo scorso luglio in un suo lungo saggio intitolato “Sull’unità storica dei russi e degli ucraini”: il saggio sostiene, in sostanza, che l’Ucraina appartenga alla Russia e che la formazione di un’identità nazionale ucraina staccata dalla Russia sia da considerarsi un «progetto anti-russo». Sono tutte opinioni condivise e ribadite pubblicamente anche dagli alleati stretti di Putin, con formule anche molto fantasiose, come quella di Vladislav Surkov, consigliere di Putin sulla questione ucraina, che definì l’Ucraina «uno stupefacente entusiasmo per l’etnografia, portato agli estremi». Quella di Putin e dei suoi alleati è però una versione assai distorta della storia, criticata da storici ed esperti. Benché esistano fortissimi legami storici, politici e culturali tra Russia e Ucraina, i due paesi restano entità separate, con una storia e un’evoluzione autonome l’una dall’altra: quella che la Russia presenta come una questione identitaria è in realtà un patrimonio storico comune, come può essere quello di tanti altri paesi le cui storie si sono incrociate e vicendevolmente contaminate. Uno degli argomenti usati da Putin per sostenere che l’Ucraina non possa essere considerata una nazione sovrana, per esempio, è che parte dell’attuale Ucraina faceva parte della cosiddetta Rus di Kiev, cioè l’insieme di tribù slave, baltiche e finniche che nel Nono secolo creò una lasca entità monarchica che si estendeva dal mare Bianco nel nord al mar Nero nel sud, e che dunque comprendeva parte dell’attuale territorio ucraino, bielorusso e russo. Secondo Putin, la comune appartenenza alla Rus di Kiev è da considerarsi il fondamento di una comune identità. Parliamo però di eventi che risalgono a oltre un millennio fa, oltre al fatto che la Rus di Kiev si divise ben presto: il territorio corrispondente all’attuale Ucraina, nei secoli, fu invaso e dominato da una varietà di popoli diversi: mongoli, lituani, polacchi, svedesi e anche dall’impero austroungarico. E nel frattempo la cultura ucraina, a partire dalla lingua, si sviluppò separatamente da quella russa. Che le storie di Ucraina e Russia siano legate ma autonome l’una dall’altra lo mostra anche il parziale fallimento dei vari tentativi di integrazione culturale e linguistica del territorio ucraino sia da parte dell’impero zarista russo – a cui l’attuale Ucraina venne annessa nel 1793 – sia da parte dell’Unione Sovietica: in entrambi i casi l’uso e lo studio della lingua ucraina furono vietati, con l’evidente obiettivo, mai raggiunto fino in fondo, di assimilare il territorio ucraino alla Russia. Tra le altre cose, Putin ha detto, come già in altre occasioni, che l’Ucraina non esisterebbe se non fosse stato per Vladimir Lenin, che al momento della creazione dell’Unione Sovietica decise di fare dell’Ucraina una repubblica separata dalla Russia. Anche queste sono forzature: gli storici sono concordi sul fatto che il nazionalismo ucraino esisteva da secoli prima di Lenin, e il paese non fu creato a tavolino dai leader bolscevichi. La decisione di Lenin, semmai, rifletteva proprio il fatto che l’Ucraina già al tempo godeva di una propria identità nazionale e culturale. Lo si vide dopo il crollo dell’Unione Sovietica: l’Ucraina divenne uno stato indipendente con un referendum in cui il 92,3 per cento degli ucraini votò a favore dell’indipendenza. Ci sono ovviamente delle differenze all’interno della stessa Ucraina: la parte orientale del paese entrò prima di quella occidentale nell’area di influenza della Russia e fu dominata dall’impero zarista per molto più tempo. Per questo, molti abitanti delle regioni orientali dell’Ucraina hanno origini russe e parlano il russo come prima lingua (tra loro il presidente ucraino, Volodymyr Zelensky). Ma oggi anche nelle zone russofone dell’Ucraina la stragrande maggioranza della popolazione ritiene che il paese debba rimanere indipendente: come ha scritto di recente l’Economist, mentre per la maggior parte degli ucraini i legami e vicinanze con la Russia fanno parte di un importante patrimonio storico, per i russi sono un elemento identitario. – Leggi anche: L’Ucraina non esisterebbe se non fosse per Lenin, ha detto Putin Sono, infine, gli ultimi decenni di storia ucraina a dimostrare la sua autonomia e indipendenza dalla Russia: da decenni l’Ucraina si avvicina all’Europa e alla sfera d’influenza della NATO, e gli ucraini hanno combattuto negli ultimi vent’anni ben due rivoluzioni per rivendicare la loro vicinanza all’Europa: la cosiddetta “rivoluzione arancione”, con cui gli ucraini protestarono in massa in difesa della vittoria elettorale del candidato filo-europeo Viktor Yushenko, e la rivoluzione che cominciò nel novembre del 2013 con le proteste di Euromaidan, a Kiev. Oggi, il 90 per cento degli ucraini vuole che il paese resti indipendente. Questo articolo non è più commentabile. Abbonati al Post per commentare le altre notizie."
121,121,post-2545885,Cos’è il Donbass,https://www.ilpost.it/2022/02/20/donbass-donetsk-luhansk/,2022-02-20 11:00:28,"Cos’è il Donbass  E come funzionano le due repubbliche autoproclamate di Donetsk e Luhansk, dal 2014 al centro delle tensioni tra Ucraina e Russia Le forze militari che nelle ultime settimane la Russia ha mobilitato vicino al confine con l’Ucraina si trovano soprattutto in Bielorussia, un paese alleato, ma l’attenzione della comunità internazionale è rivolta anche a un’altra zona di frontiera, quella dove di fatto una guerra c’è già dal 2014: il cosiddetto Donbass, la regione dell’Ucraina orientale in cui si trovano le repubbliche autoproclamate di Donetsk e Luhansk, territori formalmente ucraini che sono gestiti da separatisti appoggiati dalla Russia. “Donbass” significa “bacino del Donec” e il Donec è un fiume affluente del Don che attraversa quella parte di Ucraina. È una regione storica, nel senso che non corrisponde a una divisione amministrativa attuale. È invece formalmente divisa tra tre dei 24 oblast ucraini (l’equivalente delle regioni italiane): quello di Luhansk, più a est, quello di Donetsk e quello di Dnipropetrovsk, più a ovest. L’intero Donbass cominciò a essere chiamato così verso la fine dell’Ottocento, quando la regione assunse una particolare importanza economica grazie ai suoi molti giacimenti di carbone. Dal 2014, quando la Russia invase la penisola della Crimea, nel sud dell’Ucraina, e finì con l’annetterla, parti dell’oblast di Luhansk e dell’oblast di Donetsk, circa un terzo dell’intero Donbass, sono uscite dal controllo dello stato ucraino: in quel periodo la Russia sobillò, armò, aiutò e finanziò gruppi militari filo-russi anche nell’est dell’Ucraina, permettendo quindi ai ribelli del Donbass di prendere il controllo di parte del territorio. I secessionisti dichiararono l’indipendenza dall’Ucraina e organizzarono dei referendum per cercare di entrare a far parte della Russia. Volevano far succedere quello che era successo in Crimea (un’annessione comunque non riconosciuta dalla comunità internazionale): secondo i capi ribelli l’89 per cento dei votanti della cosiddetta repubblica di Donetsk era favorevole all’annessione, e nella cosiddetta repubblica di Luhansk la percentuale era, sempre secondo i ribelli, al 96 per cento. Prima dell’invasione della Crimea, nel Donbass non esisteva un movimento politico che chiedesse l’annessione alla Russia, ma esistevano le premesse perché una richiesta di quel tipo avesse un certo sostegno nella popolazione locale: dall’indipendenza dall’Unione Sovietica nel 1991 (per cui votò la maggioranza della popolazione ucraina, anche nell’est del paese) le condizioni economiche per molte persone non sono mai migliorate, specialmente in una regione come il Donbass dove in precedenza si viveva meglio grazie all’industria del carbone. Per questo, negli anni è diffusa tra molti l’idea che le cose migliorerebbero se le regioni di Donetsk e Luhansk tornassero a far parte della Russia. Anche perché molti degli abitanti del Donbass sono etnicamente e culturalmente russi: molti a scuola hanno studiato la versione sovietica della storia, parlano il russo, e guardano la televisione russa. All’inizio del 2015 gli accordi di Minsk stabilirono la fine dei combattimenti e il ritorno all’Ucraina delle regioni ribelli, in cambio di più autonomia. Ma benché fossero stati firmati sia dal governo ucraino sia da quello russo, gli accordi non furono mai davvero rispettati. I combattimenti continuarono in maniera piuttosto intensa fino alla fine di quell’anno: da allora la linea del fronte – lunga circa 400 chilometri – è rimasta più o meno invariata, e i combattimenti sono meno frequenti ed estesi, ma il Donbass è ancora una zona di guerra, con tanto di trincee e centri abitati abbandonati perché localizzati lungo la linea del fronte. Negli anni, soprattutto tra il 2014 e il 2015, più di 13mila persone sono morte, sia militari che civili, e moltissime famiglie hanno dovuto abbandonare le proprie case e le proprie città. Il governo ucraino definisce le due repubbliche autoproclamate «territori temporaneamente occupati» (dalla Russia) e chiama il fronte «linea amministrativa». In Russia invece si parla del conflitto nell’est dell’Ucraina come di una guerra civile. L’attuale divisione degli oblast di Donetsk e Luhansk non riflette comunque divisioni culturali, etniche o storiche pre-esistenti, è solo il risultato degli scontri di sette anni fa. Anche se ufficialmente le due regioni sono gestite da leader ucraini, la Russia esercita un forte controllo. Chi vive nelle due repubbliche autoproclamate è invitato a richiedere la cittadinanza russa e abbandonare quella ucraina e può votare alle elezioni russe pur non avendo la cittadinanza vera e propria. Come moneta non si usa la grivnia ucraina, ma il rublo, e la lingua ucraina è bandita, così come la celebrazione delle feste ucraine. Alle organizzazioni internazionali non è generalmente consentito l’accesso alle zone separatiste di Donetsk e Luhansk, quindi la maggior parte delle informazioni sulla vita nelle due regioni proviene dalle testimonianze dei profughi che le abbandonano e dai messaggi sui social network. Si sa che la popolazione soffre di scarsità di beni di consumo e di una mancanza di servizi, e spera in una vera e propria annessione alla Russia per ottenere un miglioramento della qualità della vita. Il governo russo tuttavia non è mai sembrato particolarmente interessato ad arrivare all’annessione: a differenza della Crimea il Donbass non è una regione di importanza strategica e la sua principale risorsa economica, il carbone, non ha molta importanza per la Russia attualmente. Questo articolo non è più commentabile. Abbonati al Post per commentare le altre notizie."
122,122,post-2543970,L’ultima volta che la Russia invase l’Ucraina,https://www.ilpost.it/2022/02/17/russia-ucraina-invasione-crimea/,,"Cos’è il Donbass  E come funzionano le due repubbliche autoproclamate di Donetsk e Luhansk, dal 2014 al centro delle tensioni tra Ucraina e Russia Le forze militari che nelle ultime settimane la Russia ha mobilitato vicino al confine con l’Ucraina si trovano soprattutto in Bielorussia, un paese alleato, ma l’attenzione della comunità internazionale è rivolta anche a un’altra zona di frontiera, quella dove di fatto una guerra c’è già dal 2014: il cosiddetto Donbass, la regione dell’Ucraina orientale in cui si trovano le repubbliche autoproclamate di Donetsk e Luhansk, territori formalmente ucraini che sono gestiti da separatisti appoggiati dalla Russia. “Donbass” significa “bacino del Donec” e il Donec è un fiume affluente del Don che attraversa quella parte di Ucraina. È una regione storica, nel senso che non corrisponde a una divisione amministrativa attuale. È invece formalmente divisa tra tre dei 24 oblast ucraini (l’equivalente delle regioni italiane): quello di Luhansk, più a est, quello di Donetsk e quello di Dnipropetrovsk, più a ovest. L’intero Donbass cominciò a essere chiamato così verso la fine dell’Ottocento, quando la regione assunse una particolare importanza economica grazie ai suoi molti giacimenti di carbone. Dal 2014, quando la Russia invase la penisola della Crimea, nel sud dell’Ucraina, e finì con l’annetterla, parti dell’oblast di Luhansk e dell’oblast di Donetsk, circa un terzo dell’intero Donbass, sono uscite dal controllo dello stato ucraino: in quel periodo la Russia sobillò, armò, aiutò e finanziò gruppi militari filo-russi anche nell’est dell’Ucraina, permettendo quindi ai ribelli del Donbass di prendere il controllo di parte del territorio. I secessionisti dichiararono l’indipendenza dall’Ucraina e organizzarono dei referendum per cercare di entrare a far parte della Russia. Volevano far succedere quello che era successo in Crimea (un’annessione comunque non riconosciuta dalla comunità internazionale): secondo i capi ribelli l’89 per cento dei votanti della cosiddetta repubblica di Donetsk era favorevole all’annessione, e nella cosiddetta repubblica di Luhansk la percentuale era, sempre secondo i ribelli, al 96 per cento. Prima dell’invasione della Crimea, nel Donbass non esisteva un movimento politico che chiedesse l’annessione alla Russia, ma esistevano le premesse perché una richiesta di quel tipo avesse un certo sostegno nella popolazione locale: dall’indipendenza dall’Unione Sovietica nel 1991 (per cui votò la maggioranza della popolazione ucraina, anche nell’est del paese) le condizioni economiche per molte persone non sono mai migliorate, specialmente in una regione come il Donbass dove in precedenza si viveva meglio grazie all’industria del carbone. Per questo, negli anni è diffusa tra molti l’idea che le cose migliorerebbero se le regioni di Donetsk e Luhansk tornassero a far parte della Russia. Anche perché molti degli abitanti del Donbass sono etnicamente e culturalmente russi: molti a scuola hanno studiato la versione sovietica della storia, parlano il russo, e guardano la televisione russa. All’inizio del 2015 gli accordi di Minsk stabilirono la fine dei combattimenti e il ritorno all’Ucraina delle regioni ribelli, in cambio di più autonomia. Ma benché fossero stati firmati sia dal governo ucraino sia da quello russo, gli accordi non furono mai davvero rispettati. I combattimenti continuarono in maniera piuttosto intensa fino alla fine di quell’anno: da allora la linea del fronte – lunga circa 400 chilometri – è rimasta più o meno invariata, e i combattimenti sono meno frequenti ed estesi, ma il Donbass è ancora una zona di guerra, con tanto di trincee e centri abitati abbandonati perché localizzati lungo la linea del fronte. Negli anni, soprattutto tra il 2014 e il 2015, più di 13mila persone sono morte, sia militari che civili, e moltissime famiglie hanno dovuto abbandonare le proprie case e le proprie città. Il governo ucraino definisce le due repubbliche autoproclamate «territori temporaneamente occupati» (dalla Russia) e chiama il fronte «linea amministrativa». In Russia invece si parla del conflitto nell’est dell’Ucraina come di una guerra civile. L’attuale divisione degli oblast di Donetsk e Luhansk non riflette comunque divisioni culturali, etniche o storiche pre-esistenti, è solo il risultato degli scontri di sette anni fa. Anche se ufficialmente le due regioni sono gestite da leader ucraini, la Russia esercita un forte controllo. Chi vive nelle due repubbliche autoproclamate è invitato a richiedere la cittadinanza russa e abbandonare quella ucraina e può votare alle elezioni russe pur non avendo la cittadinanza vera e propria. Come moneta non si usa la grivnia ucraina, ma il rublo, e la lingua ucraina è bandita, così come la celebrazione delle feste ucraine. Alle organizzazioni internazionali non è generalmente consentito l’accesso alle zone separatiste di Donetsk e Luhansk, quindi la maggior parte delle informazioni sulla vita nelle due regioni proviene dalle testimonianze dei profughi che le abbandonano e dai messaggi sui social network. Si sa che la popolazione soffre di scarsità di beni di consumo e di una mancanza di servizi, e spera in una vera e propria annessione alla Russia per ottenere un miglioramento della qualità della vita. Il governo russo tuttavia non è mai sembrato particolarmente interessato ad arrivare all’annessione: a differenza della Crimea il Donbass non è una regione di importanza strategica e la sua principale risorsa economica, il carbone, non ha molta importanza per la Russia attualmente. Questo articolo non è più commentabile. Abbonati al Post per commentare le altre notizie."
123,123,post-2541428,Quant’è difficile essere Volodymyr Zelensky,https://www.ilpost.it/2022/02/12/volodymyr-zelensky-ucraina-russia-posizione-difficile/,2022-02-12 11:58:19,"Quant’è difficile essere Volodymyr Zelensky  A metà tra l'Occidente e un'invasione russa, il presidente ucraino cerca con un certo impaccio di mantenere la calma La minaccia di un’invasione russa dell’Ucraina ha provocato un po’ ovunque reazioni molto allarmate: non solo da parte degli Stati Uniti, che hanno allertato e spostato migliaia di soldati nell’ipotesi, secondo loro concreta, di un’invasione, ma anche da parte dei paesi europei. In modo abbastanza sorprendente, a mantenere un atteggiamento apparentemente tranquillo è stato invece proprio il presidente ucraino Volodymyr Zelensky: nei giorni scorsi ha cercato di calmare le acque e di ridimensionare la minaccia russa, arrivando anche a criticare i governi occidentali per il loro allarmismo. L’atteggiamento di Zelensky è coerente col modo in cui ha gestito finora le tensioni con la Russia, ma lo mette ora in una posizione difficile: Zelensky deve bilanciare il tentativo piuttosto evidente di evitare un aumento delle tensioni con il rischio di spazientire gli alleati occidentali, che stanno investendo sforzi diplomatici e mezzi per la difesa dell’Ucraina. E se la Russia invadesse davvero, Zelensky potrebbe essere accusato di aver minimizzato il rischio di una guerra e di non aver fatto abbastanza per evitarla, come già adesso sostengono alcuni suoi critici. – Leggi anche: Per gli Stati Uniti la Russia è quasi pronta a invadere l’Ucraina L’atteggiamento cauto del presidente ucraino è emerso in più occasioni nel corso delle ultime settimane. Zelensky ha equiparato l’attuale crisi al confine ad altri momenti di tensione tra Russia e Ucraina, senza darle quindi una specificità o un’urgenza particolare. Lo ha fatto quando ha detto che il rischio di un’invasione russa è uguale a quello dello scorso aprile, quando la Russia ammassò al confine circa 40mila soldati, per poi ritirarli (ma stavolta i soldati sono più del doppio, meglio armati e organizzati come se si stesse davvero preparando un’invasione). Lo ha fatto anche quando ha assimilato la crisi al confine alle tensioni che sono in corso tra Russia e Ucraina ormai dal 2014, anno dell’invasione con cui la Russia annettè la Crimea. Zelensky ha anche criticato i capi di governo occidentali per i loro toni, secondo lui ingiustificatamente allarmistici: «Io sono il presidente dell’Ucraina, io vivo qui, e io penso di conoscere la situazione meglio di qualsiasi altro presidente», ha detto una decina di giorni fa riferendosi alle preoccupazioni espresse da Joe Biden ed Emmanuel Macron, presidenti di Stati Uniti e Francia, per la situazione al confine. Un’altra occasione in cui Zelensky ha mostrato di voler ridimensionare la minaccia russa è stata quando ha criticato, giudicandola come eccessiva, la decisione degli Stati Uniti di evacuare i familiari del personale dell’ambasciata americana a Kiev, la capitale dell’Ucraina. Con una punta di sarcasmo, Zelensky ha detto: «I diplomatici sono come i capitani: dovrebbero essere gli ultimi ad abbandonare la nave che affonda, ma l’Ucraina non è il Titanic». Ci sono state, ovviamente, anche occasioni in cui Zelensky è sembrato prendere molto sul serio l’ipotesi di un’invasione russa, come quando ha criticato il presidente Biden per la sua controversa affermazione sul fatto che la NATO non avrebbe saputo come rispondere a una «piccola incursione» della Russia in Ucraina. O quando ha detto che una guerra in Ucraina non sarebbe solo una guerra tra Ucraina e Russia, ma «una guerra europea, una guerra vera e propria». Queste affermazioni, per certi versi, sono sembrate anche in contraddizione coi suoi più frequenti tentativi di sdrammatizzare la situazione, notati in queste settimane da diversi analisti e osservatori. – Leggi anche: Il presidente ucraino dice che la Russia sta progettando un golpe ai suoi danni L’atteggiamento pacato di Zelensky ha diverse ragioni. In parte, come ha detto lui stesso, la prospettiva di una guerra imminente rischia di destabilizzare l’economia e la politica interna del paese, che lui ha tutto l’interesse a preservare. Come ha spiegato il Wall Street Journal, quella della «calma olimpica» è una strategia ben precisa, adottata da Zelensky con il sostegno dei suoi consiglieri più stretti. Più in generale, comunque, Zelensky sta gestendo la minaccia russa come ha sempre cercato di fare, cioè con cautela ed evitando il più possibile gli scontri frontali. Zelensky, che ha 44 anni e prima di essere eletto non aveva nessuna esperienza politica (faceva l’attore, recitando soprattutto in commedie), è presidente dal 2019, il settimo a governare l’Ucraina dai tempi della sua indipendenza dall’Unione Sovietica. Una delle sue promesse principali, assieme a quella di eradicare la corruzione, fu di riuscire a risolvere diplomaticamente le tensioni con la Russia facendo un accordo di pace con Putin, senza dover passare per una guerra. Nel suo primo discorso da presidente, Zelensky rassicurò il pubblico dicendo che «tutto è possibile» – una frase che divenne una specie di motto – e rimproverò il suo principale oppositore, Petro Poroshenko, ex presidente sconfitto alle elezioni, per le pessime relazioni tenute con la Russia. Le cose, però, non sono state così lineari: Zelensky ha progressivamente capito che trattare con Putin non era così semplice, e ha man mano assunto posizioni più ferme e assertive, un po’ anche sull’onda delle critiche ricevute all’interno, da parte di chi lo accusava di avere un atteggiamento troppo remissivo nei confronti della Russia. Un punto di svolta, per cui le relazioni tra Russia e Ucraina sono ulteriormente peggiorate, è arrivato soprattutto con l’amministrazione di Joe Biden, che si è detto pronto a contrastare l’espansionismo russo e ha rinnovato il sostegno degli Stati Uniti al mantenimento della sovranità e dell’integrità territoriale dell’Ucraina. Tutti questi cambiamenti potrebbero aver convinto Putin ad agire prima che l’attuale status quo, tutto sommato ancora favorevole alla Russia, venga modificato. Secondo alcuni suoi ex collaboratori ascoltati dal Wall Street Journal, però, Zelensky spera ancora di poter risolvere le tensioni con la Russia in modo diplomatico e con un accordo di pace: il suo atteggiamento cauto e apparentemente sereno servirebbe quindi a mostrare di non voler trattare la Russia come un nemico, e quindi a non accrescere ulteriormente la tensione. – Leggi anche: Cosa vuole fare la Russia in Ucraina? Dato il livello di tensione raggiunto, però, la posizione di Zelensky è rischiosa: già in passato c’erano state proteste contro di lui perché il suo atteggiamento verso la Russia era considerato troppo arrendevole. E nelle ultime settimane i suoi oppositori e critici, primo tra tutti Poroshenko, lo hanno accusato di prendere troppo poco sul serio la minaccia di un’invasione russa, cioè, in sostanza, di non difendere adeguatamente il paese. C’è anche chi apprezza la calma di Zelensky e ritiene che stia gestendo con competenza e fermezza una situazione molto delicata, senza cedere al panico. Ma se Putin procedesse con un’invasione Zelensky rischierebbe – oltre a tutti i problemi legati a dover gestire un conflitto armato – di perdere credibilità con tutti, con gli ucraini e coi suoi alleati occidentali, per aver sottovalutato il rischio della seconda invasione russa in meno di dieci anni. – Leggi anche: L’ossessione di Putin per l’Ucraina Questo articolo non è più commentabile. Abbonati al Post per commentare le altre notizie."
124,124,post-2540855,Perché la Germania è così prudente nella crisi ucraina,https://www.ilpost.it/2022/02/08/germania-prudente-crisi-ucraina-russia/,2022-02-08 13:40:10,"Perché la Germania è così prudente nella crisi ucraina  Il governo tedesco non vuole farsi nemica la Russia, per motivi che non riguardano solo le forniture di gas naturale Nell’eventualità di un’invasione russa dell’Ucraina, che secondo gli Stati Uniti sarebbe imminente, diversi Stati membri della NATO hanno deciso di fornire assistenza militare all’Ucraina tra armi, droni e invio di soldati nei paesi dell’Europa orientale, quelli che temono di più un’azione aggressiva della Russia. La Germania, che mantiene un ruolo di leadership in Europa ed è un membro importante della NATO, si sta muovendo invece in modo diverso, molto più cauto, che sta provocando un bel po’ di agitazione tra gli alleati. I motivi di questa grande prudenza sono storici, politici ed economici. Finora la Germania si è rifiutata di vendere armi letali all’Ucraina, seppur non l’abbia escluso completamente per il futuro: non ha autorizzato per esempio una spedizione di nove obici (pezzi di artiglieria) dall’Estonia all’Ucraina con il pretesto che fossero di origine tedesca. Altri paesi della NATO si sono comportati diversamente. Il dipartimento di Stato americano ha dato il permesso a Lituania, Lettonia ed Estonia di inviare missili e altre armi di fabbricazione statunitense in Ucraina. Gli Stati Uniti hanno spedito 200 milioni di dollari di armi e munizioni soltanto tra dicembre e gennaio, mentre il Regno Unito ha fornito 2mila lanciamissili anticarro e sta aiutando con l’addestramento delle forze armate ucraine, come stanno facendo anche Danimarca e Canada. Il 27 gennaio la Germania si era offerta di inviare 5mila elmetti militari all’Ucraina per aiutarla a difendersi da un’eventuale invasione russa. Il sindaco di Kiev, Vitali Klitschko, si era domandato apertamente se la proposta fosse uno scherzo: «Qual è il prossimo aiuto che ci invierà la Germania? Cuscini?» aveva chiesto in modo retorico in un’intervista al giornale tedesco Bild. Anche l’Ucraina sembra preoccupata dal tentennamento della Germania. Il ministro degli Esteri ucraino, Dmytro Kuleba, l’ha accusata di star «minando l’unità» del blocco anti-russo e di star incoraggiando un attacco russo. Kuleba non è il solo ad aver espresso perplessità sull’atteggiamento così prudente da parte del governo tedesco. Laurynas Kasčiūnas, presidente del comitato per la sicurezza nazionale del parlamento lituano, ha detto che «Berlino sta commettendo un grosso errore strategico e mettendo a rischio la sua reputazione», mentre per il ministro della Difesa lettone Artis Pabriks si tratta di un comportamento «assurdo dati i tempi che corrono». L’apparente immobilismo tedesco è motivato da una complessa serie di ragioni storiche, politiche ed economiche. Sia la ministra degli Esteri tedesca Annalena Baerbock che il cancelliere Olaf Scholz hanno giustificato il rifiuto di fornire armamenti all’Ucraina ricordando che fin dal 1971 la Germania è contraria all’invio di armi in zone che sono coinvolte in un conflitto o che rischiano di entrarci: è una politica che molti analisti legano ai traumi della Seconda guerra mondiale e alla successiva necessità della Germania di non alimentare antichi timori e sospetti tra gli alleati. All’interno della politica estera di altri paesi la fornitura di armi a uno stato che rischia di essere attaccato è vista come una misura di deterrenza, che distoglie cioè il potenziale aggressore da un attacco per paura di rappresaglie. Dal punto di vista tedesco, invece, questa misura non farebbe che peggiorare la situazione. In un’intervista ad Al Jazeera, però, Stefan Scheller, ricercatore del German Council on Foreign Relations, ha fatto notare che «sebbene l’esportazione di armi nelle zone di conflitto non faccia parte della tradizione di politica estera tedesca, la Germania a volte – e per buone ragioni – è stata flessibile con i propri parametri di riferimento, ad esempio quando ha fornito armi per sostenere i curdi che stavano combattendo lo Stato Islamico in Siria». La Germania ha anche preso parte a diverse iniziative militari in chiave anti-russa negli ultimi anni: comanda un’unità da battaglia della NATO in Lituania, aiuta a monitorare lo spazio aereo baltico in caso di ingerenze russe, e ha in programma di inviare alcuni aerei da combattimento in Romania il mese prossimo per fare lo stesso anche lì. Ciononostante, l’attuale prudenza ha senso per gran parte delle forze di coalizione che formano il governo Scholz. I Verdi sono fortemente pacifisti ed esprimono da sempre grandi preoccupazioni per la vendita di armi, anche se una parte del partito – così come anche buona parte dei Liberali, altro partito al governo – vorrebbero che la Germania fosse più assertiva contro la Russia. A questo si aggiunge il fatto che l’SPD, partito socialdemocratico a cui appartiene Scholz e che ha ottenuto la maggioranza alle elezioni federali del 2021, tiene molto alla propria storica tradizione di dialogo con la Russia, che risale ai tempi dell’Unione Sovietica. Oltre al mondo politico, anche parte di quello militare vede la Russia non come un paese nemico, ma come un partner economico, commerciale e in parte strategico, come è emerso di recente dalle parole del vice ammiraglio Kay-Achim Schönbach, che ha guidato la forza navale tedesca dal 2020 e che si è dimesso il 22 gennaio dopo che alcune sue affermazioni sulla Russia avevano sollevato proteste in Ucraina. Rispondendo a una domanda dopo una conferenza, Schönbach ha detto che i territori della Crimea annessi dalla Russia sono da considerarsi ormai «andati» e che «non torneranno mai più», e che quindi avere il governo russo come partner bilaterale, «anche se non è una democrazia», aiuterebbe ad allontanarlo dalla Cina. A tutto questo si aggiunge una ragione economica importante: insieme all’Italia, la Germania è lo stato europeo che dipende di più dal gas russo per le proprie necessità energetiche: il 32% del gas naturale del paese proviene dalla Russia. Al momento, viene prodotto con il gas il 15.3% dell’elettricità in Germania, ed è particolarmente importante per il riscaldamento domestico e nelle industrie manifatturiere. La Germania sta lavorando per avere sempre meno bisogno di fonti non rinnovabili, tra cui il gas, per produrre energia, ma per il momento un’interruzione delle forniture di gas russo la metterebbe in grande difficoltà. – Leggi anche: Quanto siamo dipendenti dal gas russo Quello del gas russo è un tema delicato per il governo tedesco. Nel settembre 2021 era stato completato il gasdotto Nord Stream 2, progettato per trasportare il gas russo verso la Germania, e da lì all’Europa occidentale, attraverso il Mar Baltico. Esiste già un gasdotto simile, il Nord Stream 1, ma il Nord Stream 2 permetterebbe di raddoppiare la quantità di gas che può essere trasportata dalla Russia all’Europa occidentale senza passare per l’Ucraina e la Polonia. Fin dal momento in cui è stato commissionato, Nord Stream 2 è stato criticato da diversi politici statunitensi ed europei per il rischio concreto di aumentare la dipendenza dell’Europa dal gas russo e di ridurre la forza negoziale dell’Ucraina, dove oggi passa il più grosso gasdotto diretto in Europa. La Germania, soprattutto sotto il governo di Angela Merkel, aveva però sempre fortemente sostenuto il progetto. Nonostante sia pronto all’uso da settembre, Nord Stream 2 non è ancora stato attivato sia per ragioni burocratiche, sia per via della crescente tensione in Ucraina. Per settimane la Germania aveva temporeggiato quando gli Stati membri della NATO avevano iniziato a discutere della possibilità di colpire con sanzioni le aziende che gestiscono il gasdotto. In un incontro con il segretario generale della NATO Jens Stoltenberg, il cancelliere Scholz ha confermato che intende rispettare l’accordo siglato dal governo Merkel e dall’amministrazione Biden nel luglio 2021, in cui si prevedono sanzioni se la Russia dovesse «usare l’energia come arma o commettere ulteriori atti aggressivi contro l’Ucraina». Una cosa simile è stata ripetuta da Biden lunedì: dopo un incontro con Scholz, Biden ha detto che «se la Russia invade, ovvero se carri armati e truppe attraversano di nuovo il confine con l’Ucraina, non ci sarà più un Nord Stream 2. Vi metteremo fine». Sempre lunedì, parlando in conferenza stampa dopo un incontro con il ministro ucraino Kuleba, la ministra degli Esteri Baerbock ha detto che la Germania è disposta a «pagare un alto prezzo economico» in caso si rendano necessarie sanzioni contro la Russia. La posizione preferita del governo tedesco rispetto alla crisi ucraina sembra però continuare a essere la mediazione. La Germania ha rilanciato i colloqui “Formato Normandia”, in cui Russia, Ucraina, Francia e Germania si incontrano per provare a risolvere il conflitto in Ucraina orientale, nella regione del Donbass, controllata dai separatisti filorussi (si chiamano “Formato Normandia” perché in quel formato si tennero per la prima volta a margine del 70esimo anniversario dello sbarco alleato in Normandia). «Siamo stati coerenti nell’enfatizzare la formula della deterrenza e del dialogo», ha detto al Financial Times Nils Schmid, portavoce della politica estera dei socialdemocratici: «È stato il coinvolgimento della Germania che ha riaperto questa piccola porta alla diplomazia». Questo articolo non è più commentabile. Abbonati al Post per commentare le altre notizie."
125,125,post-2539339,L’ossessione di Putin per l’Ucraina,https://www.ilpost.it/2022/02/06/putin-ucraina-ossessione/,2022-02-06 15:14:42,"L’ossessione di Putin per l’Ucraina  Gli interventi della Russia nel paese dipendono anche da antiche ambizioni imperiali e dall'idea, traballante, che russi e ucraini siano ""un solo popolo"" Le ragioni per cui il presidente russo Vladimir Putin sta minacciando la seconda invasione dell’Ucraina in meno di dieci anni riguardano soprattutto la strategia militare e la geopolitica: tra le altre cose Putin vuole impedire l’espansione della NATO in Ucraina (espansione che peraltro la NATO non ha nessuna intenzione di mettere in atto) e limitare la presenza politica e militare dell’Occidente vicino ai confini russi (che invece si è estesa negli ultimi vent’anni). Un’altra ragione molto citata dallo stesso Putin, e usata soprattutto nella propaganda interna, riguarda la storia. Da diversi anni Putin sostiene pubblicamente che russi e ucraini siano «un solo popolo». Lo disse nel 2014 in occasione dell’annessione della Crimea, lo ha ripetuto frequentemente durante le interviste e negli interventi pubblici e lo ha spiegato lungamente in un saggio verboso pubblicato nel luglio del 2021 e intitolato “Sull’unità storica dei russi e degli ucraini”, in cui Putin scriveva di «credere fermamente» che i due popoli siano «una sola unità». La convinzione che russi e ucraini siano un solo popolo si esprime anche nella sua conseguenza più evidente: un solo popolo non ha bisogno di due stati, e chiunque provi a dividerlo sta andando contro la storia. Per questo Putin ritiene che la fine dell’Unione Sovietica, che comportò tra le altre cose la separazione tra Russia e Ucraina, abbia avuto come conseguenza la disastrosa «disintegrazione della Russia storica», intendendo con questo che i confini della Russia storicamente intesi dovrebbero comprendere anche il territorio ucraino (e quello della Bielorussia). Portando poi questo ragionamento alle estreme conseguenze, più e più volte Putin e i suoi alleati politici hanno sostenuto che l’Ucraina «non è nemmeno uno stato». In un’intervista di qualche tempo fa, Vladislav Surkov, consigliere di Putin sulla questione ucraina poi caduto in disgrazia, disse che l’Ucraina non è una nazione ma «uno stupefacente entusiasmo per l’etnografia, portato agli estremi». Secondo vari esperti, Putin ha una specie di ossessione nei confronti dell’Ucraina, e quest’ossessione è condivisa con il resto dell’establishment russo che, come ha scritto di recente l’Economist, «non ha mai accettato l’indipendenza» del paese. L’ossessione si alimenta di interpretazioni parziali della storia e teorie sulla formazione etnica dei popoli russo e ucraino, oltre che su pretese imperialistiche che risalgono al periodo sovietico, e in alcuni casi ancora prima, al periodo zarista. Ma il problema principale, come stiamo vedendo in questi mesi di tensioni militari, e come si vede in realtà ormai da un decennio, è che l’ossessione russa nei confronti dell’Ucraina non è ricambiata. Un bersaglio con la faccia di Vladimir Putin, in Ucraina (AP Photo/Vadim Ghirda) Nel suo saggio, Putin ha scritto che la ragione principale per cui russi e ucraini (e anche i bielorussi) sarebbero oggi lo stesso popolo è che tutti sono «discendenti» della cosiddetta Rus di Kiev, cioè un insieme di tribù slave, baltiche e finniche che nel Nono secolo creò una lasca entità monarchica che si estendeva dal mare Bianco nel nord al mar Nero nel sud, e che dunque comprendeva parte dell’attuale territorio ucraino, bielorusso e russo. L’unità della Rus di Kiev, consacrata dalla conversione al cristianesimo ortodosso, è per Putin il fondamento della cultura russa che ancora oggi lega assieme i tre popoli. Tutto questo, prima ancora che Mosca fosse fondata. Molti storici oggi sostengono che questa interpretazione della Rus di Kiev debba essere considerata un mito. Non tanto perché la Rus di Kiev non abbia avuto un ruolo nelle varie formazioni che sono venute dopo, quanto perché trarre conclusioni politiche da fatti storici avvenuti oltre un millennio fa è piuttosto irragionevole. Inoltre la Rus di Kiev si divise ben presto. Semplificando molto, fu invasa dai mongoli, che mantennero per qualche secolo il controllo della parte russa, mentre i territori dell’attuale Ucraina furono dominati in vari modi da lituani, polacchi, svedesi e in parte anche dall’impero austroungarico. La lingua ucraina si sviluppò separatamente da quella russa, e per secoli l’aristocrazia ucraina, soprattutto nella parte occidentale del paese, rimase legata all’Europa continentale. Anche quando l’impero zarista conquistò nel Diciottesimo secolo buona parte dell’attuale territorio ucraino, i programmi di integrazione culturale e linguistica della “piccola Russia” (così era chiamata una parte di territorio ucraino sotto l’impero russo) non ebbero mai pieno successo. I tentativi di integrazione proseguirono anche dopo la Rivoluzione russa, con risultati alterni. Non contribuì alla causa russa il fatto che i coltivatori locali furono tra le principali vittime delle disastrose politiche agricole di Stalin, che unite alla repressione all’inizio degli anni Trenta provocarono la morte di milioni di ucraini (le stime variano dai tre ai cinque milioni di persone) e che oggi sono considerate un genocidio da molti ucraini. La carestia in Ucraina nel 1934, provocata dalle politiche sovietiche (Daily Express/Hulton Archive/Getty Images) Ciò non significa che i legami storici, culturali e linguistici tra Russia e Ucraina non siano fortissimi: oggi la maggior parte degli ucraini è bilingue, e soprattutto nella parte orientale del paese (quella occupata dalle forze separatiste filo-russe, per non parlare della Crimea, che è stata annessa) la maggior parte degli abitanti ha origine russa e parla il russo come lingua principale. Questo vale anche per Volodymyr Zelensky, il presidente del paese, che viene dalle regioni orientali e, benché sia bilingue, parla il russo più fluentemente dell’ucraino. Ma, come ha scritto l’Economist, mentre per la maggior parte degli ucraini questi legami e vicinanze fanno parte di un importante patrimonio storico, per i russi sono un elemento identitario: «Per secoli l’Ucraina ha determinato l’identità russa. […] L’idea che Kiev potesse essere soltanto la capitale di uno stato vicino era impensabile per i russi. Ma non lo era per gli ucraini». L’Ucraina è sempre stata al centro dei progetti imperiali russi, e perdere il dominio sul paese significava, di fatto, rinunciare alla possibilità di un impero. Lo si vide con il crollo dell’Unione Sovietica, il cui scioglimento come entità politica fu deciso definitivamente nella notte dell’8 dicembre 1991 nella dacia di Belaveža, in Bielorussia, dopo un lunghissimo incontro tra il presidente russo Boris Yeltsin, quello ucraino Leonid Kravchuk e quello bielorusso Stanislav Shushkevich. In quel periodo, l’economia russa era al collasso e fu Yeltsin a farsi promotore, benché riluttante, della dissoluzione dell’Unione Sovietica, con l’obiettivo di concentrarsi soltanto sulla Russia, sganciare i pesi morti delle altre repubbliche e l’onere delle ambizioni imperiali sovietiche. La decisione di dissolvere l’Unione Sovietica e rinunciare a ogni forma di controllo ufficiale su Ucraina e Bielorussa fu estremamente complessa, non soltanto perché l’Ucraina era la seconda economia dell’Unione e conservava sul suo territorio abbastanza testate nucleari da essere la terza potenza mondiale in questo settore (la questione poi fu risolta con l’accordo di Budapest del 1994). Quando Mikhail Gorbachev, che era ancora presidente dell’Unione Sovietica, seppe della decisione di Yeltsin, si infuriò, tra le altre cose perché sua madre era ucraina, e lui stesso aveva trascorso l’infanzia immerso nella cultura ucraina: rinunciare all’Ucraina significava rinunciare a un pezzo di identità. In quel periodo Alexander Solzhenitsyn, uno degli intellettuali russi più influenti del Novecento, aveva da poco pubblicato un saggio intitolato Come ricostruire la nostra Russia in cui, tra le altre cose, esortava l’Unione Sovietica a concedere l’indipendenza alle repubbliche sovietiche non slave (cioè quelle dell’Asia centrale), e a costruire un grande stato slavo che comprendesse Russia, Ucraina, Bielorussia e parte del Kazakistan. E se questo non fosse stato possibile, in ogni caso i legami tra i popoli slavi e russificati avrebbero dovuto essere mantenuti a ogni costo. Anche Solzhenitsyn, come Putin e altri, citava tra le ragioni di questa unione la Rus di Kiev e la religione ortodossa, tra le altre cose. Negli ultimi anni la Russia di Putin è intervenuta in tutti i paesi citati da Solzhenitsyn, attraverso azioni militari o inviando aiuti ai dittatori locali. Ma appunto, il problema principale di quest’ossessione russa per l’Ucraina è che non è ricambiata. Già da decenni l’Ucraina e la sua società gravitano verso l’Europa e l’Occidente. Con l’accordo di Budapest del 1994, l’Ucraina accettò di consegnare tutte le sue armi nucleari in cambio della garanzia che la Russia avrebbe rispettato i suoi confini (promessa rimangiata due decenni dopo). Nel 2004 la “rivoluzione arancione”, in difesa della vittoria elettorale del candidato filo europeo Viktor Yushenko, fu per Putin il primo allarme del fatto che rischiava di perdere la sua influenza sull’Ucraina, confermato poi dalle proteste di Kiev del 2014, che sfociarono nella tesa situazione attuale. Il presidente ucraino Volodymyr Zelensky (Ukrainian Presidential Press Office via AP, File) Oggi, il 90 per cento degli ucraini vuole che il paese resti indipendente, e i sentimenti di vicinanza all’Europa sono molto forti soprattutto tra i giovani che non hanno vissuto l’epoca dell’Unione Sovietica: tra i nati dopo il 1991,  il 75 per cento vorrebbe entrare nell’Unione Europea. Perfino nella parte orientale del paese, dove buona parte della popolazione ha origini russe, quasi il 60 per cento dei giovani vorrebbe entrare nell’Unione (a livello dell’intera popolazione, i favorevoli all’ingresso nell’Unione sono il 62 per cento). E come ha detto la giornalista ucraina Nataliya Gumenyuk al New Yorker, per il regime di Vladimir Putin non costituisce una minaccia soltanto l’indipendenza dell’Ucraina, ma anche la sua libertà e democrazia, benché imperfette: «Putin si sente offeso e tradito dall’Ucraina e dagli ucraini, non soltanto dal governo ucraino. E penso che per lui sia piuttosto importante provare che no, la democrazia in Ucraina non è davvero genuina, che è stata imposta dall’Occidente. Perché ammettere che le società possono essere democratiche autonomamente significa ammettere che il cambiamento è possibile in Bielorussia, in Georgia e perfino in Russia». Questo articolo non è più commentabile. Abbonati al Post per commentare le altre notizie."
126,126,post-2536691,Com’è oggi l’esercito della Russia,https://www.ilpost.it/2022/01/29/esercito-russo-moderno-putin/,2022-01-29 11:12:06,"Com’è oggi l’esercito della Russia  Durante gli anni di Vladimir Putin al potere è cambiato notevolmente: è diventato moderno ed efficiente, trasformandosi in una minaccia reale per i suoi avversari Negli ultimi due decenni la Russia ha investito molte risorse per modernizzare il suo esercito, che tra la fine degli anni Novanta e l’inizio degli anni Duemila aveva mostrato di essere estremamente arretrato e poco efficiente. Vladimir Putin, oggi presidente ma di fatto al potere in Russia dal 1999, ha reso le forze armate russe una minaccia reale e temibile per i suoi avversari: è un fattore importante da considerare, in questi giorni di altissima tensione al confine con l’Ucraina. Sotto la leadership di Putin, l’esercito russo si è molto rafforzato: ha acquisito armi più precise ed efficaci, ha messo in piedi una catena di comando strutturata e formata da soldati di professione con esperienza alle spalle, e ha sviluppato una modalità “ibrida” di fare la guerra, mischiando l’uso della forza con attacchi informatici mirati e una potente macchina di propaganda al servizio del regime. Negli ultimi anni la Russia ha applicato gli strumenti di questa “guerra ibrida” anche in Ucraina, prima invadendo e annettendo la Crimea e poi sostenendo i ribelli separatisti nelle regioni orientali del paese. È anche per questo che oggi molti governi occidentali, oltre che il governo ucraino, sono preoccupati per i circa 100mila soldati ammassati al confine con l’Ucraina: in caso di invasione non sembra infatti che l’esercito ucraino abbia le capacità per opporre grande resistenza. Vent’anni fa l’esercito russo era assai diverso da quello che oggi fa preoccupare l’Occidente. Nei primi anni della presidenza Putin aveva moltissimi problemi, che furono evidenti sia durante la lunga guerra in Cecenia sia in un tragico incidente avvenuto il 12 agosto 2000, quando un siluro esplose all’interno del sottomarino nucleare Kursk affondandolo nel mare di Barents e uccidendo tutti i 118 marinai a bordo. In un approfondito articolo sul tema, il New York Times ha scritto che allora «i più importanti ufficiali vivevano in case popolari ammuffite e infestate dai topi» e i soldati poco addestrati invece di usare i calzini «spesso avvolgevano i piedi in fasce di stoffa, come avevano fatto i loro predecessori» nella Russia zarista e nell’Unione Sovietica. Un momento di svolta arrivò nel 2008, durante la guerra che la Russia combatté contro l’esercito georgiano che aveva invaso l’Ossezia del Sud. I russi riuscirono rapidamente a respingere le truppe della Georgia nel loro territorio, ma il conflitto mise in evidenza alcune grandi debolezze che caratterizzavano ancora l’apparato militare russo. Per esempio ci furono diversi episodi gravi di “fuoco amico” a causa del fatto che le truppe di terra non erano in contatto radio con l’aviazione; le comunicazioni funzionavano così poco che i militari a volte dovevano usare i loro cellulari personali; e carri armati e altri mezzi militari si rompevano spesso. Dopo la guerra contro la Georgia, il regime russo avviò un processo di estesa modernizzazione dell’esercito, sia per quanto riguarda le armi da impiegare nei conflitti sia rispetto all’addestramento dei soldati e alla struttura della catena di comando. Tra le altre cose, cominciò a fare meno affidamento sui coscritti e a basarsi sempre di più su un nucleo snello di soldati ben addestrati e meglio pagati, per esempio, di molti dipendenti statali; e acquistò oltre mille nuovi aerei da guerra, tra cui i più avanzati della flotta, i SU-35S, che oggi sono in parte stati mandati in Bielorussia per le esercitazioni militari congiunte che dovrebbero tenersi il mese prossimo. Uno degli elementi più importanti per il rafforzamento dell’esercito russo, ha scritto il New York Times, fu però l’accumulo di esperienza ottenuto nel corso degli anni facendola, la guerra. Una delle più importanti fu quella combattuta in Siria a fianco del presidente siriano Bashar al Assad, iniziata nel 2015 contro i ribelli che volevano rovesciare il regime. L’intervento militare in Siria – che cambiò radicalmente l’andamento della guerra, fino a quel momento molto sfavorevole ad Assad – dimostrò in particolare i passi avanti che erano stati fatti nell’uso di missili guidati di precisione, ma non solo. Diversi esperti ritengono che fu una specie di “laboratorio” per affinare tattiche e armi, e per dare maggiore responsabilità anche agli ufficiali di livello più basso. Il mese scorso il ministro della Difesa russo, Sergei Shoigu, ha detto che tutti i comandanti delle truppe di terra, il 92 per cento dei piloti e il 62 per cento dei militari della Marina hanno una qualche esperienza di combattimento. Il generale Philip Breedlove, comandante della NATO quando iniziò la guerra in Ucraina orientale nel 2014, ha detto: «La cosa che dobbiamo riconoscere ai russi è che stanno imparando a essere una forza di apprendimento e adattamento. Ogni volta che li vediamo in un conflitto sono un po’ migliori della volta precedente». Nonostante i grandi avanzamenti compiuti negli ultimi vent’anni, l’esercito russo mantiene diverse debolezze, in particolare per i pochi investimenti fatti nel campo della ricerca e sviluppo. Ancora oggi la Russia possiede pochi nuovi sistemi d’arma creati completamente da zero, e gran parte del processo di modernizzazione è passato dalla ristrutturazione di sistemi ormai vecchi e poco efficaci. Le truppe e le armi ammassate al confine con l’Ucraina danno comunque a Putin una varietà molto ampia di opzioni militari, tra cui la conquista di città e di porzioni significative di territorio (gli Stati Uniti hanno detto di ritenere che Putin non abbia ancora preso una decisione finale su un possibile uso della forza contro l’Ucraina). L’impressione generale è che, se i soldati russi dovessero infine invadere l’Ucraina, l’esercito ucraino non avrebbe troppe possibilità di resistere, nonostante negli ultimi anni si sia rafforzato, diventando più grande e meglio armato. Questo articolo non è più commentabile. Abbonati al Post per commentare le altre notizie."
